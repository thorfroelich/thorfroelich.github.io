---
title: Åbent brev til Pave Johannes Paul II
author: Thor Frølich
layout: post
permalink: /bent-brev-til-pave-johannes-paul-ii/
categories:
  - Imponade
---
København, det Herrens år 2004

Kære Paven,

Jeg skriver dette brev af to årsager. Min første grund er at jeg synes Jesus og alle de andre er helt forrygende. Sikke den mand og hans venner kan. Det er mildest talt dejligt og glædeligt, ganske som tiramisu kan være det. Den anden er at jeg grundet denne betagelse af deres evner og formåen, er blevet meget interesseret i nogle specifikke, men dog teoretiske situationer og hvordan disse ville falde ud. Jeg kan næsten ikke vente og håber meget at du vil være mig behjælpelig med både informative og sjove svar, som du jo er så kendt for.

1) Min canadiske ven og personlige livvagt, Marek spurgte mig forleden på hans gebrokne og grådkvalte dansk: *“Du skal vaske din skræv i CITRONVAND”*?!? Til min store forfærdelse havde jeg ikke svar på rede hånd. Jeg ved det ganske simpelt ikke. Forestil dig min skam og befippelse over at måtte lade denne ugudelig hedning fortsætte med sine kætterske gøremål uden at vide hvorvidt et skulderklem fra en Vulcan ville sende Jesus til tælling. Gisp. Det lå ham meget på sinde kunne jeg se, thi han fór omkring med armene virrende langt mere tilfældigt end sædvanligvis. Uvisheden om Jesu even til at modstå dette fiktive angreb havde tændt en glød af dyrisk vildskab i hans ellers så dvaske øjne.  
Så, Paven, for mit mentale helbred og Mareks kristne opdragelses skyld, opklar dette spørgsmål for os: Ville Spock kunne sende Guds Søn til tælling eller ville frelseren blot kunne vende sig om og smilende introducere overfaldsmanden for glædespiger, disciple og andre spedalske?

![Av, for den!][1]  
*‘Av for katten! Jeg er helt ør i hovedet efter **den** ublide behandling’!*

2) Var Jesus meget meget smuk og, hvis ja, fik han, mens han levede, *nogen* form for præmie eller erkendtlighed herfor?

3) Hvis Hulk eller en meget dygtig karatemester gav Jesus en næsestyver eller en olfert *og* det gjorde herre-ondt, hvem ville Jesus så løbe hen og sladre til: den der ånd eller Gud den Almægtige, Skaber af Langt Det Meste?

4) Tæller Jesu skattefradrag i forbindelse med uarbejdsdygtighed fra korsfæstelsesdagen eller først da døden indtræffer?

Sandt at sige er jeg ikke klar over sværhedsgraden af disse spørgsmål. Måske skal du bruge lidt tid på dem? Eller også er de hverdagskost og kan let blive besvaret af en kardinal eller en af de der kustoder der passer på Jesu Kranie Trone og Flammesværd? Uanset, vil jeg spændt ligge sammenkrøbet i min sovepose og afvente svar. Det er naturligvis op til dig om du vil sende et brev eller lade en af Vatikanets orker overbringe dem på sammenrullet pergament i en lille velour-pung.

På forhånd tak,

En Fan (og Marek)

 [1]: /images/jesus_01.jpg