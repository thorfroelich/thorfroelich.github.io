---
title: Byggemand Gud
author: Mikkel Thomassen
layout: post
permalink: /byggemand-gud/
categories:
  - Generel spas
---
<div class="bitImage bitRight" style="width: 208px">
  <img src="http://www.abekat.net/wp-content/images/byggemandgud.jpg" alt="Nej, det skal vi ikke." /></p> <p>
    Skal vi se at få noget fra hånden?
  </p>
</div>

Biblen er generelt ikke en bog præget af moderne litterære hensyn som troværdige karakterer eller realistiske plot. Tag bare starten – Gud skaber verden på 7 dage! Enhver som nogensinde har haft håndværkere vil vide, at den tidsramme er stærkt urealistisk. Her er et bud på, hvordan det nok snarere gik for sig. 

**Første Mosebog 2. udg.</p> 
Verdens skabelse  
</strong>

- I begyndelsen var ordet, og ordet var med Gud. Og Gud sagde: ”Tsk, tsk. Det bliver dyrt det her”. 

Og Gud rystede på hovedet og sparkede til dækkene på sin Toyota Hiace og fortsatte. ”Ja, først skal jeg jo lave lys og alt muligt, det er der jo ikke engang tænkt på endnu. Men øh, er det noget du skal bruge en regning på eller hvad?” 

<!--more-->

På andendagen skabte Gud himmelvælvet og jorden og vandene, og han så at det var godt. 

På tredjedagen vendte Gud tilbage og så, at det ikke længere var helt så godt som det havde været på andendagen da han gik. Og Gud sagde ”hvad fanden har du gang i din idiot, jeg sagde jo at du ikke måtte gå på det før det var tørt. Se her ovre i Himalaya, det er jo helt bulet. Jeg brugte fandeme en hel time i går på at få det glat!” Derefter gik Gud ud efter noget værktøj, og blev væk resten af dagen og næste dag med.

<div class="bitImage bitLeft" style="width: 208px">
  <img src="http://www.abekat.net/wp-content/images/malermandgud.jpg" alt="Det meste af jorden måtte renses grundigt bagefter." /><br /> Disse arbejder blev desværre udført inden afdækningsplasten blev til.
</div>

På femtedagen skabte gud alle jordens dyr og himlens fugle og havenes fisk. Og han så at det var godt, også selvom Gud godt nok havde fået et par morgenbajere, og mange af dyrene var blevet ret mærkelige. 

På syvendedagen hvilede Gud. Det havde han sådan set også gjort på sjettedagen, men jeg tænkte, at jeg hellere måtte lade være med at nævne det, thi Gud var stadig sur over det med Himalaya. 

På ottendedagen var Gud lidt træt efter at have hvilet sig så meget, men han fik da sat fodpaneler op i det meste af Belgien, og han så at det var godt og så gik han lidt tidligt, men lovede at komme igen i morgen. 

På niendedagen lod Gud vente på sig. Og selvom han godt nok havde skabt telefonen, havde han prompte slukket den igen. På tiendedagen var Gud heller ikke at træffe. På elvtedagen skabte Gud alle planter der sætter frø og alle træer der bærer frugt med kerne og sagde til dyrene og menneskene: ”Dem skal I have til føde”. Og selv om det nu var over en uge siden han havde skabt dyrene, og flere af dem var blevet sultne og var begyndt at spise hinanden, så han at det var godt. 

På tolvtedagen sagde Gud: ”Lad os skabe mennesket i vores billede, så de ligner os! De skal herske over jordens dyr og himlens fugle, og de skal betale min regning nu, hvis jeg lover lige at komme og fixe det sidste i morgen!” Og mennesket betalte regningen, og Gud så at det var godt. 

Og dagen efter så man ikke meget til Gud. Ej heller dagen efter igen,og sådan har det været lige siden. Himmelhvælvet lækker ganske kraftigt, og det trækker frygteligt, specielt på denne tid af året, og visse dele af Belgien er stadig uden fodpaneler. 

Gud sendte godt nok en lærling til at lave noget af det sidste tømmerarbejde mange år senere, men da menneskene fandt ud af, at lærlingen faktisk var Guds søn, blev han hurtigt meget upopulær.