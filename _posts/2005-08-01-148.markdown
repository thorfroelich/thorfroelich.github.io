---
title: Frygt og Grønt
author: Brian Mørk
layout: post
permalink: /148/
categories:
  - Gode råd
---
Mit såkaldte legeme er kendt vidt og bredt som en skrøbelig og skør pose tilstoppede indvolde, slidt brusk og faldefærdige knokler. At jeg overhovedet kan holde mig oprejst og ikke falde til moder jord med en lyd som havde nogen tabt en stor ballon fyldt med kødsovs, har jeg kun mine utallige myoser at takke for.  
Tak myoser, det er muligt at I gør mine dage og nætter til et smertehelvede men I gør det ud for muskelvæv og sener og uden jer ville jeg være ude af stand til at eksistere som den svedende skygge af et menneske jeg er i dag.  
Inspireret af ALLE programmer på TV har jeg besluttet mig for at blive et bedre menneske. Eller ihvertfald bare et menneske.  
Jeg har tænkt mig at lægge mit liv om. Det kræver at jeg først får et liv at lægge om, men den tid den sorg.  
Mine skavanker og mangler er legion og ville tage mange generationer af forskere og kittelmænd at udbedre. Derfor har jeg koncentreret al min energi om de vigtigste punkter. Og da al min energi ikke er mere end hvad der kan drive et digitalur fra nu til…nu, så er punkterne ganske fåtallige. Totallige faktisk.

<div class="bitImage bitRight" style="width: 202px">
  <img src="http://www.abekat.net/images/grsk.jpg" alt="Hvem ved?" /><br /> Græsk idræt eller mandeerotik?
</div>

**Motion**  
Jeg har gået til styrketræning og boksning i henved 5 år nu. Eller jeg har betalt kontingent til en klub i 5 år. Formuer har jeg brugt på at sidde derhjemme i mine stramme joggingbukser og svede foran TV’et istedet for at pakke gymnastikposen og komme ud af døren. Jeg meldte mig ind i klubben for at få noget motion men de 600 meter ned til klubben var simpelthen for langt at cykle.  
Så nu har jeg været ude at købe et par løbesko. For uden et par professionelle løbesko kan det ikke lade sig gøre at løbe nogen steder.  
Ja det er meget muligt at de gamle grækere gladeligt løb marathon barfodet, men de gamle grækere dyrkede også rask væk olieret mandesex med børn. Det får ikke mig til at smide mine Nike på bålet og stikke min tunge ned i halsen på en 12 årig der hedder Frank (sorry Frank, men jeg har sagt nej).  
Man løber bare bedre i løbesko. På en 100 meter er det muligt for mig at skære 6% af tiden hvis jeg har et par gode sko… og hvis jeg kunne løbe 100 meter.  
De løbesko kostede mig 1500 kr og det synes jeg egentlig er ret godt givet ud. De sko har holdt sig i 6 år og ser stadig ud som om jeg købte dem i går.  
Og en af dagene pakker jeg dem også ud.

<div class="bitImage bitLeft" style="width: 152px">
  <img src="http://www.abekat.net/images/remoulade.jpg" alt="Den er sund for der er salatgrønt ovenpå." /><br /> Læskende remoulade til morgenmad.
</div>

**Kost**  
Jeg har en fedtprocent på lidt over 100 hvilket betyder at jeg er lavet af smør. Det er muligt jeg ikke ser voldsomt tyk ud, men det er fordi mine knogler er blevet erstattet med kagecreme over årene.  
Jeg har rådført mig med eksperter om hvilke fødevarer jeg skal indtage og putte ned i min krop, for jeg ved mindre om kost end Stevie Wonder ved om farvekoordination og flitsbueskydning.  
ErnæringsHitleren lavede mig en liste over ting jeg skulle holde mig fra og det viste sig at være alt.  
Det mest overraskende var at jeg ikke længere måtte spise brød hvis jeg ville tabe mig.  
Så nu er jeg tvunget til at spise min Nutella med en ske.  
Og jeg kommer i den grad til at savne mit daglige friske glas morgenfriture.  
Til gengæld skulle jeg spise meget mere grønt til alle måltider, så nu lever jeg af Absinth og vingummi.

Det virker umiddelbart som om mit liv bliver en god bid mere trist end det allerede er, men til det må jeg sige nej. Mit liv er allerede på et nulpunkt og tristhed kan ikke måles i negativ (?).