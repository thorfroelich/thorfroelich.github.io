---
title: Huset skal opvarmes. Med fest.
author: Thor Frølich
layout: post
permalink: /huset-skal-opvarmes-med-fest/
categories:
  - Introduktioner til...
---
<table style="float: right;">
  <tr>
    <td>
      <img src="/images/man_with_fish_01.jpg" alt="Look ma! I is got us a fish fer them there young 'uns!" />
    </td>
  </tr>
  
  <tr>
    <td align="center" width="160">
      Ofte bringer gæster gaver med sig. Gaverne er tit dårlige og ikke værd at gemme på.
    </td>
  </tr>
</table>

Hvis man bor et sted og vel at mærke har lov at være der, bør man holde en fest. Festen skal man holde, fordi det er en dejlig ting ikke at leve af rådne sager fra containeren bag Amager Hospital og blive hånet af mere helstøbte borgere med adresser og fint sølvtøj. Og formodentlig også af andre grunde. De engelsktalende horder kræver at vi på invitationen beskriver arrangementet som en *housewarming*. Det er nok bedst at adlyde for de har nemlig *mange* huse og lejligheder og ved derfor bedre. Herunder følger en række regler, som jeg finder nyttige i forbindelse med den slags festivitas.

Man må endelig ikke invitere for mange krabber. Krabber kan ødelægge selv den mest veltilrettelagte fest. De har sjældent en gave med og vil oftest blot gå sidelæns rundt i boligen som om de ejer det hele. Tit kan de slet ikke tåle at være oven vande, så hvis du bor der, kan det være svært at få skaldyrene til overhovedet at gå igen.

Sørg for at være påklædt det meste af aftenen. Der er intet som tøj der signalerer *‘Jeg er parat’*! Der stilles særlige krav til dig, som vært. Krav som du sædvanligvis vil være ude af stand til at imødekomme. Derfor er det vigtigt at du som person er i balance, før du overhovedet forsøger at afholde en fest af denne kaliber. En fornuftig diæt bestående af masser af grøntsager, vand og kokain-beriget müesli skal nok få din krop og sjæl på ret køl.

Det er en god ide at have solide kæppe og tåregas liggende parat. Disse kan bruges når du ikke synes det er sjovt at holde fest længere og gerne vil jage gæsterne på flugt. Slå da gavmildt dine gæster og sprøjt deres øjne med tåregassen. Så kan det nok være at de hurtigt overvejer at hanke op i overfrakkerne og begive sig hjemad. Mange vil endda flygte i stor hast og derfor glemme at medbringe beklædningsgentande. De er nu dine. Og dem der ligger på jorden, må man træde på.

Hvis der er flere gæster ved festen, som er velsignet med navnet *Karsten*, er det en god skik at give dem navneskilt på. Derved vil man let kunne genkende dem fra mennesker som hedder noget andet. Så er der een ting mindre at tænke på.

<table style="float: left;">
  <tr>
    <td>
      <img src="/images/fest_02.jpg" alt="Vigtigt skema!" />
    </td>
  </tr>
  
  <tr>
    <td align="center" width="260">
      Rigt illustreret tværsnit af en housewarming i fuld gang
    </td>
  </tr>
</table>

Hvis der er noget gæster godt kan lide, så er det selskabslege. En god vært ved dette og har derfor planlagt aktiviteter i forskellige værelser. I soveværelset kan en lystigt dyst på rundbold få humøret i vejret mens de mere dvaske kan nyde et spil *Afrikas Stjerne* i viktualiekælderen. Stuen bør, med sin overlegne plads, være arena for tematiske brydekampe mellem alle inviterede søspejdere. Så skulle der vist være spasmageri for enhver smag.

Hvad er en housewarming uden mad og drikke? Den bedste man kan tænke sig! Hvis man serverer alkohol for sine gæster, tager fanden ved dem. De vil ikke helme før *alle* dine porcelænsfigurer er slået itu. Almindelige mennesker bliver som blodtørstige legionærer, der kun tænker på at fægte med sværd og løbe hujende rundt. At præsentere selskabet for mad, vil resultere i ligeså kedelige konsekvenser. Hvis fodret, vil de instinktstyrede gæster vende tilbage til samme sted næste gang de bliver sultne. Det bliver et utåleligt rend, som ender i hårde ord og fornærmende kropssprog. Parter bliver såret og nogen vil endog græde. Sansynligvis dig.

Når de sidste gæster er gået deres vej, begynder det rigtige arbejde først; du skal skaffe dig af med beviserne. Ejere af en højovn, kan naturligvis bare smide dem derind og lader flammerne gøre sit. Vi andre bliver nødt til at være lidt mere opfindsomme. Et badekar med kaustisk soda eller en mørk og dyster skov fungerer lige godt. Vær dog opmærksom på at de benyttes på meget forskellig vis. Livrem-og-seler typen kan med fordel grave det ludfyldte badekar med beviser ned, ude i en skov. Visse professioner har kolossale fordele på dette lidt følsomme område. Svineavlere ved at de er nogle uappetitlige, glubske kræ. Og det er grisene også. De kan få det utroligste til at forsvinde på meget kort tid.

Du skal også huske at rydde op og gøre rent, derhjemme. En fest er noget uordentligt svineri.