---
title: På E3 kan ingen høre dig skrige
author: Thor Frølich
layout: post
permalink: /pa-e3-kan-ingen-hore-dig-skrige/
categories:
  - Introduktioner til...
---
<div class="bitImage bitRight" style="width: 208px">
  <img src="http://www.abekat.net/images/e3_02.jpg" alt="Værdig og stolt." /><br /> Band of Furries 2 – Hoppende gule dyr med shorts på!
</div>

eller **‘Friheds-spejlæg med Retfærdighedsbacon’**

Så skete det atter en gang. Jeg rejste til Amerikas Forenede Emirater og kom sikkert hjem igen (med hjertet kapslet ind i en beskyttende hinde af baconfedt og andre typer af fedt). Det kan jeg takke Gud for. Som I sikkert ved har Gud statsborgerskab i USA, fordi det er det eneste sted i hele verden man elsker frihed nok. Frihed til at spise friturestegt ost og citere bibelvers mens man skyder koalabjørne og arabere, fra førersædet i en personbil på størrelse med Fyn. Denne artikel skal ikke handle om det.

Den skal derimod handle om grunden til min rejse derover: den årligt tilbagevendende *Electronic Entertainment Expo*. Eller **E3**, som den af komplicerede matematiske årsager også bliver kaldt. Messen foregår i Los Angeles Convention Center. Los Angeles er verdens største forstad og jeg bryder mig kun lidt om stedet. Jeg går ofte og håber at messen en dag bliver flyttet til San Fransisco, Næstved eller at den bliver en del af et omrejsende cirkus med klovne, elefanter og pariserhjul. Som så mange af mine ønsker, forbliver dette stædigt uopfyldt, som et dårligt ønske ingen gider at opfylde. I skulle skamme Jer, kolde stenstøtter, som I er. Jeres manglende engagement piner mig, som havde jeg bukserne fulde af hvepse. Iøvrigt skal det nævnes at jeg kan hyres som underholdning til begravelser af gejstlige og børnefødselsdage.

Selve messen beskrives bedst som et omrejsende cirkus med klovne, elefanter og pariserhjul, hvilket jeg synes lyder bekendt. En masse spiludgivere og -udviklere prøver at lokke folk til at kigge på deres spil. Til det formål har de mobiliseret betydelige mængder høj lyd, blinkende lamper og letpåklædte piger med store bryster på. Spillene handler typisk om en karate-kyndig dronning, som skal bekæmpe overlyds-katte under Anden Verdenskrig, udelukkende ved at hoppe over dem. Sådan kort fortalt.

Selv var jeg på messen for at fremvise mit nye spil *Super Hitler Sunshine(tm)*. I det, spiller man en form for mekanisk konge, som skal gøre kål på en trup af sub-soniske hunde. Dette kan gøre ved at gå udenom dem eller ved at gå udenom dem, den anden vej. Et unikt koncept, som af onde tunger er blevet sammenlignet med en højtragende fransk film i sort/hvid. Filmen handler om en modløs mand, som ikke længere orker at afvise sin utiltrækkende, men ivrigt seksuelt anmasende nabokone. Han er dog godt tilfreds med sit arbejde. Det burde være tydeligt for enhver, hvor det her bærer hen.

I år blev der præsenteret mange, mange forskellige spil. Snart skulle man hoppe over det ene, snart det andet, i spillene. Hop, hop, afsted gik det. Udstillerne råbte:

“Kom og prøv vort hoppe-spil. Eller kig længe på skærmen, der præsenterer manden og hvordan han hopper med sin krop. Vores hop er op til 10% højere end de andres, fordi vi har programmeret flot på vores computer”.

“Ooooh, aaah”, sagde de besøgende. De kunne godt lide, hvad de så. Derpå tog de [billeder][1] af damerne med de store bryster. Damerne smilede sødt, fordi de var blevet lovet amerikanske pengesedler som betaling for at opføre sig sådan. Pengene kunne de bruge på dejlig kakaomælk, hårprodukter og sportsvogne i rappe farver.

<div class="bitImage bitCenter" style="width: 340px">
  <img src="http://www.abekat.net/images/e3_01.jpg" alt="Det er dig!" /><br /> JEG ELSKER EDB-SPIL OG FRITURE!!1! LOL!!
</div>

Jeg håber meget at jeg med denne artikel har kastet lidt lys over det ellers så dunkle og fugtige E3 og måske givet dig lyst til at besøge messen selv. Næste år lover endnu flere og bedre hoppe-spil, så det er bare med at købe en flybillet og pakke en kuffert med tøj, bomber og kager til flyturen. Og husk dette når du kommer hjem igen: Hvis du ikke lugter af bacon og kokos når du sveder, så har du ikke været i USA. Så har du måske været i Albanien eller Narnia.

God fornøjelse.

 [1]: http://flickr.com/photos/abekat/sets/377149/