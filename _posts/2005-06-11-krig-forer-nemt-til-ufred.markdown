---
title: Krig fører nemt til ufred
author: Thor Frølich
layout: post
permalink: /krig-forer-nemt-til-ufred/
categories:
  - Introduktioner til...
---
<div class="bitImage bitRight" style="width: 178px">
  <img src="http://www.abekat.net/wp-content/images/kidsoldier_01.jpg" alt="De er helt utålmodige efter strid!" /><br /> Selv de helt små kan være med!
</div>

Vi mennesker bryder os generelt ikke særligt om hinanden. Bevares, i ny og næ kan jeg synes at både hende pigen derhjemme og endog Brian, er tålelige, men kun hvis jeg er fuld eller meget syg. Menneskene i lejligheden ved siden af, rødhårede, folk der taler et uforståeligt sprog og utallige andre; dem kan jeg sgu ikke lide. Og sådan har vi det allesammen. Undtagen Jesus og måske Paven. Det er derfor vi, som art, ret hurtigt i vores udvikling opfandt krig.

Forskellighed fører som bekendt til ufred. Ufred fører til krig. Og krig fører til at man må veksle sine penge til macheter eller spidse pinde. Med dem må man så arbejde ihærdigt på at naboen er mindre i live. Naboen er nemlig en umulius som bekender sig til samme gud som os, bare under et andet navn og er derfor en dårlig møg-abe. Vi har aldrig brudt os om dem. Selv ikke dengang vi syntes godt om dem og vi sammen spiste kage og drak lemonade. Svigefulde djævle.

Nu da du har besluttet dig for at gøre kort proces, er det uhyre vigtigt at vælge dit udstyr med omhu. Længden på processen afgøres gerne af valg af værktøj. Følgende skal fungere som en guide til de forskellige instrumenter til din rådighed, skulle du være så heldig at stå overfor at skulle i krig.

**Spids pind**  
Her har vi med et våben at gøre, som i den grad er tidløst. Mennesket har lige siden vi fik tommelfingre holdt godt fast omkring en solid pind, så vi bedre kunne jage den ind i andre mennesker. Disse blev siden til spyd og sværd, uden dog helt at afløse pinden, af en eller anden grund. I dag er macheten mere populær end nogensinde, til trods for opfindelsen af både kugler, kanoner *og* krudt.

Popularitet: Forbavsende høj  
Skade: Jævnt nas 

**Repetér-gevær**  
Som afløseren for ‘gevær’, beskrives dette våben bedst som flere af forgængeren i een handy pakke, udfra devisen ‘jo flere, jo bedre’. En stridsmand blev nu i stand til at sprede død og ødelæggelse, som det før krævede et helt kompagni eller en kyklop, at gøre. Siden dets introduktion er dette våben, derfor det foretrukne at give soldater i hænderne, når de skal nå at ihjelslå så mange at hverken ‘pind’ og ‘machete’ er tilstrækkelige. Skyderen har typisk 2-3 forskellige måder at skyde på, hvor *fråds* klart nyder størst anseelse.

Popularitet: Urimeligt udbredt  
Skade: Væsentligt mere end jævnt nas

<div class="bitImage bitLeft" style="width: 258px">
  <img src="http://www.abekat.net/wp-content/images/rocketlauncher_01.jpg" alt=""Sådan ja, det var flot ... far er stolt"." /><br /> “Peg den over mod muslimerne, lille skat”.
</div>

**Raketkaster**  
Hvis dem man er ked af at dele by/land/kosmos med har den frækhed at gemme sig bag plader af jern eller inde i huse af sten, kan raketkasteren med fordel tages i brug. Den primære funktion er at få dødsensfarlige raketter til at fjerne sig fra operatøren i al hast, med retning mod nogen andre. Disse andre vil, hvis apparatet er anvendt korrekt, gå til grunde i en vældig eksplosion af ild, ikke ulig dem på film.

Popularitet: Almindeligt udbredt  
Skade: Eksplosiv

**Sky af gift**  
Giftskyer blev først taget i brug under 1. Verdenskrig. Man var så utilfreds med de andre deltagere i krigen, at det blev besluttet at det slet ikke var gjort med at de skulle bo i uhumske skyttegrave. Det var heller ikke helt nok at de blev skudt på, hvis de stak hovedet lidt op for at se sig om. Nej, deres luft skulle også være helt giftig. Så giftig, at det var tilrådeligt slet ikke at indånde den. Man fandt dog hurtigt ud af at de andre bare tog moderigtige masker på når skyen kom. Desuden var det heller ikke uhørt at skyerne misforstod opgaven og kom sejlende hjem igen, kort efter afsendelsen. 

Popularitet: Forbavsende sjælden  
Skade: Pissefarligt, men svær at bruge

**Termo-nukleart sprænghoved**  
Hitler græd sig tit og ofte i søvn over ikke at have en af disse. Og med god ret. At antænde en sol midt inde i en by, har det med at lægge en dæmper på de fleste fjendtlige aktiviteter. Alle beboere, som ikke pt. er bortrejst, bliver slået ihjel af varm ild og videnskabsstråler. Andre ligeledes opsætsige byer vil derefter være langt mere enige i dine før, åh så upassende planer. Alle vinder. Hiroshima og Nagasaki dog undtaget. Men det gælder jo som bekendt ikke om at vinde, men at være med.

Popularitet: Næsten ikke  
Skade: Det hele

Og der er mange, mange flere. Langt flere end der med rimelighed kan nævnes her. Du kan være helt sikker på at lige meget, hvem du skal gøre det af med, så findes der et helt ideelt stykke apparatur til netop dit behov. Så det er bare med at komme igang. Det evige våbenkapløb skal nok sørge for at det aldrig bliver kedeligt.