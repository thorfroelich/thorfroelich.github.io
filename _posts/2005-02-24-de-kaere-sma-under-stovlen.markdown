---
title: De kære små under støvlen
author: Thor Frølich
layout: post
permalink: /de-kaere-sma-under-stovlen/
categories:
  - Gode råd
---
De hænder af og til at mennesker bliver drægtige. Meget tyder på at det er hunnerne det sker for og hannerne derpå straks bliver bedt om at holde sig i nærheden. Og måske han lige kunne hente noget føde og penge, mens det stod på? Hvis det ikke gik således ville menneskets historie have været en kort een. Al forskning indikerer, at levende væsener uden reproduktive egenskaber hurtigt forsvinder og efterlader knogler i udgravninger. Det vil altså sige, at indtil vi lærer at dele os som bløddyr eller blive spændende robotter med gribearme og virrerende servomotorer, er vi nødt til at tolerere børns tilstedeværelse. Internering i lejre viste at børn af en eller anden grund vantrives i store kolde haller, selvom de har varmende arbejde at holde dem beskæftiget. Vi er derfor også nødt til at have dem farende omkring i vore stuer. Her følger en guide til hvordan *du* får det til at fungere, uden de store indgreb fra offentlig side.

<div class="bitImage bitLeft" style="width: 208px">
  <img src="http://www.abekat.net/images/child_01.jpg" alt="Bed derfor altid barnet om at hjælpe dig med at spise kagen." /><br /> Det lille menneske har gemt nåle i kagen. Hun tænker kun på at dræbe.
</div>

Børn må under ingen omstændigheder fodres efter midnat, ligesom det vigtige plotelement fra filmen om de skiftevis søde og ondsindede pelsdyr. Hvis det alligevel skulle ske at det lille uhyggelige menneske får føde i sig, bør du straks søge ud af landet. Eller lægehjælp og *derefter* straks forsvinde til udlandet. Barnet vil nemlig i løbet af få måneder følgende det fatale indtag af næring, vokse sig stor bebrejde dig alle dets fejl og mangler. Forvent en hel del smækken med døre og surmuleri.

Rigskansler Adolf Hitler var i starten af sit forbandede og sorte liv, et barn. Det var dog inden han kunne prale af førnævnte titel. Men sidenhen stak han som bekendt ild på Europa og visse dele af Ikke-Europa. Ikke noget der ligefrem styrker børnenes sag.

Man kan ikke slukke for et barn, som man kan en transistorradio eller en grammofon. Ønsker man velsignet fred fra et opsætsigt og larmende barn, er man tvunget til at låse det nede i en kælder eller omvikle det med dæmpende uldtæpper. Alternativt kan man skræmme barnet til stilhed, med en uskyldig løgn, som følger: Skulle lyden i hjemmet, nå et vist niveau, vækker den ur-flynderen som sover i jorden under huset. Flynderen lever udelukkende af børns underkroppe.

<div class="bitImage bitRight" style="width: 164px">
  <img src="http://www.abekat.net/images/nuke_01.gif" alt="...og dermed et barn." /><br /> Hveps. (Her illustreret ved en atombombe).
</div>

Et enkelt barn er ligesom en halv sværm hvepse. Ikke at forveksle med en hel sværm halve hvepse. Det er derfor temmelig vigtigt at man holder børn adskilt. Det er simpel hovedregning.  
Skulle de alligevel finde sammen, kan man pumpe store mængder røg ind i det virvar der utvivlsomt opstår. Det skulle have en beroligende effekt på den hærgende børnehob.  
Børn producerer, ligesom hvepse, ikke honning.

Jeg har ikke meget mere. Herfra er det hver mand for sig selv. Skulle dit hjem gå hen og pådrage sig en eller flere af disse dværge, kan jeg kun opfordre til at ihukomme hvad du har læst her. Og aldrig udvise tegn på frygt. Barnet kan fornemme den slags og vil søge at bide sig fast dine underben, til det er sikker på at have fat i knogle. Sker dette, kan kun Falck separere dig og den lille.  
Gud hjælpe os alle.