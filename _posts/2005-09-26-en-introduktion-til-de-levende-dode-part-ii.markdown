---
title: En Introduktion til De Levende Døde, Part II
author: Thor Frølich
layout: post
permalink: /en-introduktion-til-de-levende-dode-part-ii/
categories:
  - Introduktioner til...
---
Noget af det første jeg skrev her på Aben(tm) var [en Introduktion til De Levende Døde, Part I][1]. Her, godt en menneskealder senere, følger Part Deux. Første del behandlede primært de umiddelbare og kortsigtede forholdsregler et ægte levende menneske med fordel kunne drage nytte af, når det stod overfor levende døde mennesker. Fra graven. Denne uddybning har som mål at ruste dig, levende ikke-døde, til at begå dig i en post-apokalyptisk zombiepræget verden. Det er en rigtig betegnelse med rødder i videnskaben.

<div class="bitImage bitRight" style="width: 140px">
  <img src="http://www.abekat.net/wp-content/images/grin_01.jpg" alt="Zombier har 'Appear Behind Victim' +10" /><br /> “Hvad mener du med at døren næsten kunne lukkes”?!
</div>

Først bør man væbne sig med grundig viden om selve truslen; I vores tilfælde de levende døde. Hvad er de for starutter og hvorfor er de ikke længere de *døde* døde? Som Karsten nede fra grillen altid sagde: “Kend din fjende”. Han havde vist været i hjemmeværnet og vidste et og andet om sager af den type. De levende døde har kun to ting for: ‘stavren omkring’ og ‘spisen dig’. Under tiden vil de også stønne, men videnskaben påpeger at dette ikke er et mål i sig selv. Af de to har ‘spisen dig’ absolut højeste prioritet. Det skal i den forbindelse nævnes at visse uortodokse elementer indefor feltet, mener at ‘stavren omkring’ kun er til for at forhøje chancerne for succesfuldt spiseri. Uanset behøver vi mennesker blot bekymre os om at blive hapset af de udødes mundtøj, da det kun er moderat farligt at blive gået rundt om. For at opsummere: Undgå at blive bespise de levende døde med din krop!

At bo sikkert betyder alt. Fejlfinding på dit fæstningsværk er gudskelov en taknemlig affære. Her følger en simpel prøve på om du er tilstrækkeligt beskyttet mod de døde. Vend dig om. Står der en zombie klar til at skille dig ad? Nej? Jamen, så ånder alt fred og fordragelighed. Hvis der, som forventet, står en repræsentant for de nyligt genopstandne, så bered dig på at blive gumlet på af utrættelige kæber. Skulle dette ske, er der ingen grund til at du læser videre. Men hvis du gør, vil jeg benytte lejligheden til at rose dit mod og videnbegær.

<div class="bitImage bitLeft" style="width: 168px">
  <img src="http://www.abekat.net/wp-content/images/btr90_01.jpg" alt="KRIIIIGSBIIIIL!!!" /><br /> Krigsbiler er bedre en økobiler. Også selvom der ingen zombier er.
</div>

Sælg ellerten og behold din BTR-90. Der er få ting zombier har sværere ved end at kradse sig vej ind i pansrede mandskabsvogne. Navnligt hvis man har lukket døren godt til og evt. låst den. Militærkøretøjet har også fordele som evnen til at sejle og til at give repeter-ild med sin 20mm kanon. Ellertens fornemmeste kvalitet er at de sjældent bryder i brand, helt af sig selv. Men det samme gælder for græskar. En ellert har ca. samme ZombieTal (ZT) som et telt.

Få ting kan ødelægge dagen for en en levende død person, fuld af forventning om stavren og spisen, som at blive skudt lige ind i hjernen. Det samme gælder iøvrigt mennesker som du og jeg. Den virkelige forskel består i skud som ikke flyver lige ind i hjernen men snarere ind i skinneben, mellemgulv eller andre bløddele. Disse ænses knap af den udøde modtager, hvor de hos du og jeg ville være til kraftig gene og medføre adskillige sygedage. Skyd derfor de udøde i hjernen med dit gevær eller flitsbue. Et gedignt sving til pandebrasken med et haveredskab er ligeledes fint. Forstøvere undtaget.

Det var alt for denne omgang. Glæd dig til næste omgang, hvor jeg vil komme med gode råd om basal etikette og hvad der som et minimum forventes af det nys genopståede lig. Husk, et zombie-holokaust er kun noget værd, hvis de deltagende zombier ved hvordan man skal begå sig.

 [1]: http://www.abekat.net/archives/2004/02/21/en-introduktion-til-de-levende-dde-part-i/