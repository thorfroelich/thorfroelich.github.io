---
title: Min ikke-tur til Cypern
author: Thor Frølich
layout: post
permalink: /min-ikke-tur-til-cypern/
categories:
  - Generel spas
---
<div class="bitImage bitRight" style="width: 228px">
  <img src="http://www.abekat.net/images/cypern.jpg" alt="Pga. en dårlig fejl." /><br /> Her tog jeg ikke hen.
</div>

Jeg havde bestilt en flybillet til Cypern, for med en flok venner at besøge nogle eksildanskere vi kender. Dagen efter bestillingen besluttede min far at udsende invitation til hans 60-års fødselsdag – et arrangement som skulle foregå når størstedelen af mine bestandele var planlagt til at befinde sig på føromtalte klippeø. Rum/tids-kontinuumets urimeligt ufleksible natur forhindrede mig desværre i at deltage i begge begivenheder. Jeg ringede derfor til Luftwaffe, som er den kødtransport vi havde valgt at benytte, med det formål at få navnet på min billet lavet om. Således kunne et menneske der *ikke* var mig kunne tage derned i mit sted. Men hør hov, sagde telefonmennesket, det kunne man desværre ikke … af *sikkerhedshensyn*! Man kunne ikke, kun 3 uger (eller nogen som helst anden tid) inden afrejse begynde at rive endnu ikke udprintede billetter itu og ændre navnet på bestillingen inde i en datamat. Hvad troede jeg det var – transistor-fremtiden?!

Er nogen søde at forklare mig sikkerhedstruslen i at nedlægge min billet og oprette en ny til et andet menneske? Jeg beder dem jo ikke om at bare at tage vedkommende med uden lige at sikre sig at han ikke egenhændigt er hele Al-Qaeda. Jeg beder heller ikke om at det er omkostningsfrit – bevares et gebyr for besværet vil være på sin plads og ganske forventet. En tidsfrist ligeså, da en sådan sikkerheds-screening givetvis tager mere end 3 minutter og sikkert involverer meget besværligt edb-udstyr, som computere eller en telex. Men nej, jeg skal aldeles ikke prøve på at snige hele Al-Qaeda ombord på noget somhelst fly, at jeg bare ved det!

<div class="bitImage bitLeft" style="width: 208px">
  <img src="http://www.abekat.net/images/svane.jpg" alt="Svane!" /><br /> Man SKAL!
</div>

Hvad så med afbestilling? “Hov”!, siger Luftwaffe-pigen. “Det kan du sagtens, såfremt du har tegnet en afbestillingsforsikring ved billetkøb”. Aha! Det vil sige at jeg i bestillingsøjeblikket, det tidspunkt hvor jeg er allermest overbevist om at få brug for flyrejsen og derfor er ifærd med at købe billetten, skal være vidende om at jeg *alligevel* ikke vil afsted og tage mine forholdsregler derfor? Forvirrende som det kan lyde, vill det så ikke være mere simpelt og rimeligt, hvis man opkrævede et afbestillingsgebyr **NÅR OG HVIS MAN VALGTE AT AFBESTILLE!** Men igen, jeg har helt tydeligt forsøgt at bringe hele verdenssikkerheden i fare med mine vanvittige billet-eskapader og farlige spørgsmål. Så mine forslag bør man forskaste med det samme. Ligesom man gjorde det med mit forslag om at indføre svane-pligt i danske søer og vandløb.  
Glem at du har læst det her (kun nødvendigt, såfremt du rent faktisk har læst det her). Regn ikke med at læse mere fra min hånd, da jeg med overvejende sandsynlighed er på vej til Guantanamo – og det helt uden at have løst billet.