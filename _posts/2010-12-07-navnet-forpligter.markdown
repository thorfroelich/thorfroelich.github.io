---
title: Navnet forpligter
author: Brian Mørk
layout: post
permalink: /navnet-forpligter/
categories:
  - Generel spas
tags:
  - darwin
  - fald på halen
---
<div id="attachment_567" class="wp-caption alignright" style="width: 310px">
  <a href="http://www.abekat.net/wp-content/images/bear_wrestling.jpg"><img class="size-full wp-image-567" title="bear_wrestling" src="http://www.abekat.net/wp-content/images/bear_wrestling.jpg" alt="" width="300" height="399" /></a><p class="wp-caption-text">
    Mand smadrer bjørn.
  </p>
</div>

Min søn Darwin, er som sønner er flest, et drengebarn. Og som et sådant er han fra naturens side skabt til at slås med bjørne og ulve og folk fra andre stammer der vil stjæle hans sparsomme ressourcer, som metaller, korn, ædelstene og senere hen i spillet: Uran. Det er noget naturen har bestemt omkring hankønnet.  
Darwin er nu blot 3 år gammel og som sådan har han ikke fattet at han ikke er en stor atletisk kriger, men en lille buttet og imponerende klodset tumling. Det er ikke gået op for ham at han ikke kan springe over forhindringer som en gazelle i flugt eller lande som en panter når han falder ned fra sofaen. Derimod har han efterhånden opdaget at de fleste ting i verden er lavet af hårdere stof end han selv er og derfor kan påføre ham mere skade end omvendt. Det der er svært at forstå er at han ikke tager ved lære hver gang der går hul på ham.<!--more-->

<div id="attachment_570" class="wp-caption alignleft" style="width: 310px">
  <a href="http://www.abekat.net/wp-content/images/darwin_fald.jpg"><img class="size-full wp-image-570" title="darwin_fald" src="http://www.abekat.net/wp-content/images/darwin_fald.jpg" alt="" width="300" height="300" /></a><p class="wp-caption-text">
    En Mørk smadrer sten.
  </p>
</div>

Jeg havde et slemt styrt på en cykel for 10 år siden. Jeg kører den dag i dag ganske forsigtigt når jeg cykler. Jeg skoldede engang mine blege ben med kaffe fra midten af Mordor. Nu behandler jeg skoldhede ting med varsomhed og ro. Darwin falder på ansigtet hver eneste gang han spæner for fuld fart. Hver gang. Men det har ikke stoppet ham fra at spæne med fuld fart hver gang han skal fra det ene sted til det andet. Jeg kan kun formode at det må gøre ondt. Hvis jeg faldt på ansigtet midt i en spurt, så skulle jeg i hast på hospitalet og i stræk og i bandage og i narkose i 12 uger. Der skulle flyves kirurger ind fra hele verden for at samle stykkerne til det puslespil mine splintrede knogler og spredte indvolde var blevet lavet om til. Darwin rejser sig op, kigger på sit blod med nysgerrighed, klynker to gange og løber videre indtil han falder igen. Lige bagefter.

Jeg begynder at ane at jeg har givet ham et forkert navn da jeg valgte han skulle hedde Darwin. For hvis vi levede efter ’survival of the fittest’ så er jeg ikke sikker på han havde ’survivet’. Han var spænet ufortrødent og glad udover den første og bedste klippe eller sjosket hen og hevet en hulebjørn i pupillen for sjov.

Jeg skulle have kaldt barnet Newton, for om noget beviser han fint at der findes tyngdekraft.