---
title: Fremtidens PC Sidder i Brillen
author: Thor Frølich
layout: post
permalink: /fremtidens-pc-sidder-i-brillen/
categories:
  - Generel spas
---
<table style="float: right;">
  <tr>
    <td>
      <img src="/images/glasses_01.jpg" alt="Crtl-alt-H4x0r!" />
    </td>
  </tr>
  
  <tr>
    <td align="center" width="160">
      Lige nu er hun i færd med at tømme dit akvarium via internettet!!
    </td>
  </tr>
</table>

Overskriften, som jeg er oprigtigt ked af ikke selv at have fundet på, er en spådom fremsat i en avis af papir. Journalisten bag har sikkert slået hovedet mod en hård sten i en farlig eneulykke på et af disse moderne løbehjul de unge er så glade for og er besvimet. Mens dette stod på, kom Bill Cosby’s spøgelse til den faldne og informerede hjælpsomt om hvorledes fremtidens edb-maskiner vil tage sig ud. Da vedkommende kom til bevidsthed igen var der kun tilbage at viderebringe det glædelige budskab. Og lappe et betydeligt hul i kraniet.

Computere og deres binære sang er noget for mig, så jeg begyndte straks at gøre mig tanker. Om computere og den praktiske anvendelse af at have en i brillen. Det første problem jeg stødte på med denne spådom er temmelig alvorligt. Allerede i dag, hvor computere står på borde eller gulve (men typisk kun eet sted af gangen) i god orden, har vi et såkaldt A- og B-hold; dem som kan og dem som kommer slemt til skade bare de skal bruge en skrivemaskine. Men fremtidens hold skal altså deles op i de teknisk kyndige svagtseende og de analoge stakler med syn som falkens.

<table style="float: left;">
  <tr>
    <td>
      <img src="/images/pc_glasses_01.gif" alt="Surf pr0n til Birthe og Johannes' bryllup!" />
    </td>
  </tr>
  
  <tr>
    <td align="center" width="200">
      Det er også min drøm. I fremtiden hviler Hotmail på din næseryg.
    </td>
  </tr>
</table>

Personligt glæder jeg mig mere end Paven glæder sig til det som paver nu engang ser mægtigt meget frem til. Det er ikke Jesu tilbagevenden, for så bliver han arbejdsløs. Måske er det den dag på året hvor Vatikanets køkken laver hans livret. Det kan vi ikke vide. Hvad mere sikkert er, at jeg som synshæmmet næsten ikke kan vente til at få computer-briller. Eller Brille-computere. Det fremgik ikke af artiklen, hvilke af de to vi kan vente os, og jeg er som sådan også ligeglad, bare markedsføringen af dem, vil gøre brug af ord som *cyber* og *multimedia*. Disse ord er moderne garanter for kvalitet og løfter om de uundværlige egenskaber som vi kan vente os af elektroniske forbrugsgoder.

Mange spændende muligheder venter os, når PC’en flytter fra skrivebordet op i vores ansigt. I fremtiden behøver du ikke vente til du kommer hjem, med at lede efter billeder af uinteressante og fremmede mennesker og deres katte. Gør det dog i bussen, på vej til arbejde. Er du til et kedeligt bryllup eller en usædvanlig uinspirerende barnedåb? Hvorfor ikke straks surfe ind på David Hasselhoff’s web-site? Hvem ved, måske har han opdateret listen med de tyske spillesteder, hvor han vil være at finde i løbet af dette års turné. Du kunne selvfølgelig også downloade en mængde pornografisk materiale, måske af typen med en dværg der skal gøre alt muligt skørt. Det kan også være at der er mange, mange mænd og kun en enkelt pige. Hun får noget at se til, kan du tro. Valget er dit og jeg er sikker på at du er fornuftig nok til at træffe det.

De smarte brille-elektronhjerner vil også gøre vidundere for din weblog. Med een opdatering dagligt risikerer du at glemme meget fra dit indholdsrige liv. Bevares, dine læsere bliver i dag delagtiggjort i bestanddelene af dit morgenmåltid og om bussen var forsinket eller ej. Men hvad med relevante hændelser som da kaffekolben *igen* var tømt uden en ny var sat over? Eller da Marianne fra regnskabsafdelingen fortalte om lille Johan og hvordan han var en lille røver, der *bare* har temperament? Det skal vi ikke snydes for. Fremtiden vil sikre at du, umiddelbart efter sådan epokegørende optrin har fundet sted, eller endog mens de står på, kan skrive lystigt derom. Og jeg vil være i stand til at læse om *din* unikke indgangsvinkel til disse ting. Mens jeg er på toilettet. Måske laver jeg pu-ha.