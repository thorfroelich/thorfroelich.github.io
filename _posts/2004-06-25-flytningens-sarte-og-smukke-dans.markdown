---
title: Flytningens Sarte og Smukke Dans
author: Thor Frølich
layout: post
permalink: /flytningens-sarte-og-smukke-dans/
categories:
  - Introduktioner til...
---
<table style="float: right;">
  <tr>
    <td>
      <img src="/images/safety_man_01.gif" alt="Det er alt alt for højt, William!! Sæt den ned igen og begynd forfra!!" />
    </td>
  </tr>
  
  <tr>
    <td align="center" width="130">
      Det er ikke altid at det kan svare sig at løfte kasser helt op fra jorden. De skal jo derned igen.
    </td>
  </tr>
</table>

Hvis det sted du bor er beskidt eller du deler lejlighed med en sværm af vrede hvepse, så er det måske på tide at du flytter. Men før du ryster vantro på hovedet og siger: *“Jamen Thor, det er jo bare ammestue snak. Man **kan** slet ikke flytte. Ikke uden at spørge baronen om lov eller være nævnt i Bibelen”*, så hør mig ud. Man kan sagtens flytte. Hvordan tror du ellers at du er havnet der hvor du bor nu? Flytning. Hvad lever den lukrative flytte-branche af? Flytning. Det er ikke blot en smuk, men umulig drøm. Det er en smuk og besværlig drøm. Men en drøm som med den rette mængde flid og bestikkelse af de gejstlige kan gå i opfyldelse.

**Vidste du …**

… at du skal passe godt på evt. antikke effekter du måtte være i besiddelse af, da de nemt kan tage skade af dårligt forberedt transport? Emballér f.eks din uvurderlige samling af kanonkugler trygt i en form for beholder, så de ikke bliver ridsede. Der er ingen grund til at dine flotte porcelænsvaser bliver flyttet, fyldt med det pureste luft – læg kuglerne deri, hvis du ved hvad der er godt. Derved sikrer du dig, at den blide transport, som porcelæn naturligt fordrer bliver nydt af såvel vaser som gamle stykker af jern. 

… at nede i fru Hansens kælder, kan man købe frikadeller? Det er godt hvis har gået langt og er blevet sulten, men knap så rart, hvis man bor på første sal i samme ejendom. Så kan man godt længes efter duften af en krebinet. Fru Hansen er gammel SS-officer – så det er bare med at komme ud af vagten! 

… at kun piger og Dalai Lamah fylder flyttekasser helt op med bøger? Den behageligt oplyste Lamah må godt, da han af uforklarlige årsager altid flytter ned af bakke. Og fordi Kejser Ming og skovens dyr er flinke til at hjælpe Hans Fredsommelighed med at bære. 

… at ugler og andre dyr flytter langt oftere end os mennesker? Utroligt, men sandt. Det er en af grundene til, at det kan være vanskeligt at få en flyttebil, hvis man ikke ringer i god tid. Dyr er nogle stærke små krabater og kan bære mere i deres små poter eller vinger end man umiddelbart skulle tro. Hvis du ikke tror mig, så prøv at vriste en nød fra et egern – en umulig opgave, som kan koste mange dage på hospitalet. Og det er ikke engang helt sikkert at de på hospitalet har en seng med den rette størrelse til sådan en lille egernkrop. 

… at Iron Maiden selv flytter deres ting, mens Sting betaler sig fra det? Forskere mener at det skyldes at Sting er doven og hovedsagligt synger fesne sange. Og at Iron Maiden kan stille sig på hinandens skuldre og blive en meget høj og mange-armet musiker, der kan bære og bære og bære. Men så kan de heller ikke bære mere end det. 

<table style="float: left;">
  <tr>
    <td>
      <img src="/images/belgien_01.jpg" alt="Jo, vi kan snildt hjælpe dig!" />
    </td>
  </tr>
  
  <tr>
    <td align="center" width="240">
      Belgien!
    </td>
  </tr>
  
  <tr>
    <td>
      <img src="/images/belgien_02.jpg" alt="Så mangler vi bare at ordne betalingen!" />
    </td>
  </tr>
  
  <tr>
    <td align="center" width="240">
      Tak for hjælpen, Belgien! Kom godt hjem!
    </td>
  </tr>
</table>

… at transport af madvarer ikke er nogen triviel ting? Det er almindelig kendt at gryn og anden tør mad er skrøbelig føde. Hvis du ikke ved det, er du sikkert også med til at ødelægge babysælernes ozonlag og fortjener Gud og Amerikas vrede, med alt hvad det indebærer af saltstøtter og luftbombardamenter. Lej en specielt vel-affejdret lastbil eller en form for luftpudefartøj og kør/flyv meget langsomt. Da vil du sikre at dine cornflakes ikke er blevet rystet sammen under transporten og derved er blevet uspiselige, endog harske. 

… at det er vigtigt at være mange til en flytning? Det, eller at være ustyret med damp-drevne jernarme. I mangel af mekaniske lemmer ring da evt. til Belgien og få dem til at hjælpe. De er altid friske på at give en hånd med. Vær dog opmærksom på at de gerne tager sig betalt i børn eller andre helt små mennesker. 

Med disse værdifulde råd i baglommen, kan du rolig være en tapper lille soldat. Flyt med Guds og min velsignelse. Du vil ende med at takke mig og give mig gaver. F.eks. kunne du rejse en fin statue som forestiller mig til hest, iklædt smukt tøj af god kvalitet. Hvis du ikke gør det nu eller meget snart, er det måske for sent. Du kan ikke flytte når istiden er over os eller når insekterne har generobret hvad der er retmæssigt deres. Ej heller kan du rejse en eneste statue. For når insekterne bestemmer er det slut med den slags forfængelige pynt. Alle vil vi havne i myretuer eller kuber eller hvad vore nye herskere nu vælger at bruge til at opbevare os i.