---
title: Undskyld, jeg fik ikke fat i Deres navn?!
author: Thor Frølich
layout: post
permalink: /undskyld-jeg-fik-ikke-fat-i-deres-navn/
categories:
  - Generel spas
---
<div class="bitImage bitRight" style="width: 258px">
  <img src="http://www.abekat.net/images/surtbarn.jpg" alt="Måske fordi han besørger i en pose der er bundet fast til ham?" /></p> <p>
    Hvorfor mon lille Vanart er så sur?!
  </p>
</div>

Jeg skal være den første til at indrømme det. Hustruen og jeg har gjort os skyldige i at behæfte vort fælles biologiprojekt med en løjerlig titel: Aviaja. Det er hverken Lise eller Peter, så meget er klart. Til vores forsvar skal dog nævnes at Aviavraforlaura er et navn som har være brugt i virkeligheden og skønt det naturligvis på et eller andet tidspunkt har været nyt og uhørt, så har *vi* altså ikke bare hevet det ud af den blålige luft, som vores hoveder med besvær huser (under stort tryk).<!--more-->

  
Avimatronic vil uden tvivl, i kraft af dette umulige navn og de spørgsmål det uværgeligt vil medføre, nå at forbande sine forældre (pt. min hustru og jeg) mange gange i løbet af et forhåbentligt langt og interessant liv.

Af samme grund er det derfor befriende at blive bekendt med andres valg udi samme. Især når de er rædsomme og øretæveindbydende. Følgende er fra [Berlingske Tidendes net-avis][1]. Jeg må advare om at min sjæl kastede bræk op og døde en anelse da jeg læste det. Men mine lår grinede og klaskede undersiden af mine hænder!

> Ifølge Familiestyrelsen er følgende pigenavne blevet godkendt på det seneste: Binte, Rosmarin, Oceane, Wimmy, Krusemynte, Søline. Og blandt de nygodkendte drengenavne er Alias, Kajus, Mars, Justice, Anakin.

Da det tilsyneladende kun er alfabetet der nu om stunder sætter grænser for børnenes navne, hvorfor så ikke kalde sit barn et af følgende navne: Humpe, Knaldhætte, Nummi, Diarreus, Tyksak, Mås, Vindbøjtel, Lummerik.

Find selv på flere.

 [1]: http://www.berlingske.dk/article/20080115/danmark/701150046/