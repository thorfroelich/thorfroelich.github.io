---
title: Fodboldens Mesterskab og Vi, De Tapre Seere
author: Thor Frølich
layout: post
permalink: /fodboldens-mesterskaber-og-de-tapre-mnd/
categories:
  - Generel spas
---
<table style="float: left;">
  <tr>
    <td>
      <img src="/images/tv_01.jpg" alt="TV'et viser nogen gange tysk fjernsyn!" />
    </td>
  </tr>
  
  <tr>
    <td align="center">
      Ven eller fjende? Ja!
    </td>
  </tr>
</table>

Der blev spillet en hel del fodbold inde i fjernsynet. Og tilsvarende på et stykke græs i et land langt, langt væk. Ikke nødvendigvis helt synkront, men ganske tæt. Ihvertfald tæt nok til at du og jeg ikke opdagede forskellen. Og hvordan kunne vi? Kun den mest avancerede kvantemekanik tillader fodboldinteresserede at være i Portugal og hjemme i stuen samtidig og derved bedre kunne sammenligne. Avanceret betyder desværre ‘dyr’ eller ‘det kan man slet slet ikke’. Det jeg prøver at sige er at langt de fleste af os har fulgt mesterskabet på afstand, gennem en form for laserstråler, magi eller hvad der nu får et TV til at virke. Hvilket betyder at vi kun har fjernsynets billeder og disses vidnesbyrd at holde os til. Hvilket er det samme som at have levet på en løgn. En beskidt fodboldrelateret løgn, bestående mest af usandheder og svig. Heldigt for Jer, har jeg, stærkt hjulpet af høfebermedicin og giftige bid fra en ganske vred skolopender, været i trance og modtaget adskillige åbenbaringer hidrørende EM 2004. Her følger nogle af de ting jeg lærte på min tur i den drømmeverden som normalt er forbeholdt shamaner, mystikere og malere som arbejder uden maske.

· Danmark spillede ikke med ved dette mesterskab i traditionel forstand. Vores plads efter kvalifikationen blev, i et fantastisk udslag af dansk generøsitet, givet til vores nære diplomatiske partner og allierede, Bali. Kampene vi har overværet på TV blev spillet af et stærkt sminket balinesisk hold. Stor er den nationale skuffelse i de to lande da ‘vores’ hold bliver slået ud af turneringen af et stærkt spillende mandskab bestående af mexikanske borgmestre. Mexikanske borgmestre i tjekkiske trøjer. 

· Skørbug plager de fleste hold, efter lange sejladser fra hjemlandene. Spillerne ordineres citrusfrugter, metaller, mineraler og lavementer i en lind strøm. Priserne på appelsiner og aluminium er, som følge deraf, skyhøje, til stor gene for alle os andre. Aluminium bliver brugt til fremstilling af fløjter, cykelstel og andre vigtige ting. Det er heller ikke til at få et ordenligt lavement, for den sags skyld. 

· Italienerne har haft det svært, denne gang. Det ellers så stærke og velspillende hold har været offer for en satanisk konspiration. Alle andre lande har før mesterskabets start dannet en slags afgudsdyrkende klub, drukket jomfrublod og derpå forpligtet sig til, med svig, bedre boldspil og andre ufine metoder, at stoppe Guds favorit-hold, Italien. Det smukke og engleblide Italien, som den hellige treenighed så ømt kærtegner. Tænk engang, hvor fejt. Støvlelandet, fast besluttet på ikke at stå alene, prøvede tidligt at få en aftale i stand med deres gamle allierede, Tyskland. Dette fejlede, da tyskerne måtte tage hjem pga. meget høje tabstal og utilstrækkelig påklædning. 

<table style="float: right;">
  <tr>
    <td>
      <img src="/images/fodboldfan_01.jpg" alt="Måske er en af hans nærmeste lige død?" />
    </td>
  </tr>
  
  <tr>
    <td align="center" width="220">
      En skam med nederlaget. Men i det mindste har du stadig værdigheden i behold, din tapre soldat.
    </td>
  </tr>
</table>

· Selvom samfulde kommentatorer insisterer på rigtigheden af udsagnet, passer det på ingen måde at det kan være farligt at komme foran på visse tidspunkter af en kamp. Det *er* faktisk langt værre at være bagud. Navnligt når kampen er ved at være forbi. 

Alarmerede, chokerende og spøjse facts, allesammen. Med viden som denne eller viden *helt præcis* den, ville de fleste nok ønske at de havde gjort andre indsatser, når de satte huslejen eller rollingens børneopsparing på kampenes udfald. Eller måske heroin. Som jo ikke er direkte fodboldrelateret, men et meget vigtigt emne, uanset. For mange lever i armod og har slet ikke råd til den mindste smule heroin. Og ikke før vi alle har råd til livets fornødenheder, kan vi kalde vort land for en velfærdsstat. Eller en stor fodboldnation.