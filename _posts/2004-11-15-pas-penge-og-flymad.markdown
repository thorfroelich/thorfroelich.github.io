---
title: Pas, penge og flymad
author: Thor Frølich
layout: post
permalink: /pas-penge-og-flymad/
categories:
  - Introduktioner til...
---
Flyvende maskiner benytter lufthavne som redepladser. Derfor er de et naturligt udflugtsmål, hvis man ønsker at rejse til et andet sted end der hvor man er. Det er lige meget om man ønsker at flyve til Stavanger eller Ulan Bator – lufthavnen er et vindue ud til verden. Og Stavanger. Men alt for mange mennesker tror at opholdet lufthavnen er et nødvendigt onde – noget der skal overstås, så man kan nyde sin ferie eller få gjort spændende forretninger med udlændinge. Og det er på mange måder helt rigtigt. Ofte vil man hellere skydes med en kanon fuld af giftige og skarpe sæler, end opholde sig i en terminal. Det er nemlig fordi de altid er kedelige og forfærdelige. Dog kan den opfindsomme og årvågne alligevel finde på spændende ting at tage sig til. For alle lufthavne rummer potentielt helt op til 1000 timers sjov på bare en enkelt mellemlanding. Her følger en fyldestgørende liste over lidet kendte og ofte oversete, men brand-sjove påhit, der alle har med ophold i en lufthavn at gøre. Det at skulle lige til at flyve bliver *aldrig* det samme igen. Men som Struense sagde, kort inden han blæste til angreb mod fuglefolket i Myanmar: “Zeppelinere vil til sidst flyve så tæt at selv den genstridige spætte vil tvinges ud af luftrummet”, og hvor havde han dog ret. 

<div class="bitImage bitCenter" style="width: 358px">
  <img src="http://www.abekat.net/wp-content/images/harbour_01.jpg" alt="Så er det ikke så mærkeligt at du altid kommer for sent til flyet." /><br /> Vandhavn. Kedeligere og mere beregnet til sejlads end flyvning. Undgå havnen.
</div>

Indkøbsmuligheder er en lidt rodet affære. Vær forberedt på ikke at kunne få visse fornødenheder. 9 ud af 10 butikker i lufthavne er villige til at sælge roulader, men ikke hug- og stikvåben. Så lad du trygt kevlarvesten blive hjemme og ifør dig istedet bæltet med det ekstra hul. Indtag af roulade er en god og skikkelig substitut for tvekamp, der kan dateres helt tilbage til tiden omkring Hr. Mørk’s fødsel. Men ikke længere end det. Det ville være urealistisk og ikke ønskværdigt.

Jeg har på ingen af min mange rejser set eet eneste hovdyr i hverken terminal, afgangs- eller ankomsthal. Så, hvis du som jeg er dødsensangst for heste og enhjørninger, kan du ånde lettet op. Tillad dig selv en enkelt medicinfri dag, uden at føle dig kvalt af angst for ridedyr. Det skal dog siges , at du er ilde stedt, hvis det utænkelige skulle ske. Alle våben bliver nemlig med garanti fundet af sikkerhedspersonalets maskine til at finde våben med. Apparatet benytter en form for videnskabelig stråle til at opvarme, oplyse eller på anden vis gøre ved dine medbragte ting for derved nemmere at kunne fastslå om du skulle have en haglbøsse eller flitsbue med. “Forbudt”, siger de, hvis de finder en. Ofte vil de oven i købet konfiskere den og lægge den i et mørk lokale uden vinduer eller fjernsyn.

Chicago’s O’hare lufthavn er næsten så stor at hvaler kunne bo der og at nordlys kunne formes lige under tagkonstruktionen. Men også kun næsten, så glem alt om at se både havpattedyr og kulørt luft. Der er slet ikke tid til at stå at glane – du skal jo nå dit fly, fjolleabe!

<div class="bitImage bitLeft" style="width: 258px">
  <img src="http://www.abekat.net/wp-content/images/brand_01.jpg" alt="Bare rolig. Du nåede sikkert ud af flyvemaskinen." /><br /> Ild, fly og sølvmænd. I lufthavnen behøver man aldrig at kede sig. Eller fryse.
</div>

Vær opmærksom på at lufthavne værdisætter anderledes end vi sædvanligvis er vant til. Jeg er sikker på at Einsteins Generelle Relativitetsteori indeholder svaret. Det *kan* også være det er Den Mere Specifikke Relativitetsteori. Men, da jeg sjældent læser det der står i bøger, fordi de indeholder mange og svære ord, ved jeg det ikke med sikkerhed. Faktum er, at det bestemt ikke er udsædvanligt at en sandwich koster det samme som en lille bil. Eller en ejerlejlighed i provinsen. Så vær sikker på at iføre dig spendérbukserne inde du tager hjemmefra. Alternativt kan du fylde en lomme med gryn, så du altid kan hive en håndfuld mad frem, skulle sulten melde sig. Besparende og sundt. Men tørt.

Med disse simple informationer og råd, bør du være godt rustet til at finde den flyvemaskine du leder efter. Vær dog opmærksom på at det kan være både svært og farligt at forsøge at komme ombord, såfremt du kommer for sent. Dels vil du blive skudt på af sikkerhedspersonalet, men også flyet i høj fart kan forrette slem skade på en blød menneskekrop – så hold dig helt fra start- og landingsbanerne, i det omfang det er muligt.

Tusind tak for muligheden for at gøre netop *dine* fremtidige rejser til fontæner af latter og barnlig glæde. Følg med når jeg næste gang vil behandle selve den luftbårne oplevelse – det at være spærret inde i et bevinget rør fuld af menneskekroppe, flysæder og jet-benzin. God rejse.