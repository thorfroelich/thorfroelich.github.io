---
title: Tele-tvekamp
author: Thor Frølich
layout: post
permalink: /tele-tvekamp/
categories:
  - Generel spas
---
<div class="bitImage bitRight" style="width: 238px">
  <img src="http://www.abekat.net/images/smsklovn.jpg" alt="Men ikke så gode ord." /></p> <p>
    “Man kan skrive ord med knapperne på telefon-maskinen!”
  </p>
</div>

Telefonnumre kan være nogle meget forvirrende størrelser, fordi de består af en masse tal i rækkefølge. Her følger en sms-udveksling med en for mig ukendt ungersvend. Det skal siges at jeg ikke kender min modstanders alder, men brug af rædsom grammatik og sparsom tegnsætning leder mig til at tro at vi har med et såkaldt ungdomssvin at gøre:<!--more-->

> Hey skat

Denne første besked modtaget om aftenen vælger jeg i min uendelige visdom at ignorere, da jeg ikke er interesseret i Tom’s tilnærmelser (tak til krak.dk). Jeg skal blive klogere. Den følgende dag optrappes konflikten:

> Hey albert. Må jeg ik lige få signes nummer? <3

Hvortil jeg svarer:

> Albert er taget på ballonfærd med den polske statsradiofoni. Signes nye nummer er 50. Mvh, Thor

I min naivitet tror jeg at min trådløse dyst hermed er overstået og vundet. Ak:

> Hendes nye nummer er 50 hvad?

50 cifre, måske. Hvem ved? Nuvel. Det skal åbenbart ikke være for nemt, så jeg besluttede mig for at være mere klar i mælet:

> Prøv at skrive til Alberts telefon i stedet for min!

Touché, Thor Frølich. Ungersvend sat på plads? Check. Retfærdig harme spydigt luftet i sikkerhed bag teknologi? Check. Ny sms indløbet på telefon? Check.

> Undskyld så har givet mig dit nummer. hvad er hans så?

Ja, for det er jo helt utænkeligt at du har fat i et forkert nummer, unge mand. Jeg *må* jo være dybt involveret i Albert, Signe, Krelle og Karsten’s gøren og laden. Jeg har jo en telefon!!  
Da døgnet kun har mellem 7 og 16 timer måtte denne utålelige udveksling stoppe med det vuns:

> Jeg har ingen idé om hvem nogen af Jer er.

Så!

> Okay

Tak!