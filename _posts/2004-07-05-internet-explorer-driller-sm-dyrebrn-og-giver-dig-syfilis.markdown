---
title: Internet Explorer driller små dyrebørn. Og giver dig syfilis.
author: Thor Frølich
layout: post
permalink: /internet-explorer-driller-sm-dyrebrn-og-giver-dig-syfilis/
categories:
  - Generel spas
---
<table style="float: right;">
  <tr>
    <td>
      <img src="/images/undulat_01.jpg" alt="Pip! Pip! Kvidre! Pip!" />
    </td>
  </tr>
  
  <tr>
    <td align="center" width="130">
      Sturmvogel, den karismatiske og årvågne førerundulat, aflægger rapport
    </td>
  </tr>
</table>

Jeg holder øje med Jer. Til det bruger jeg mine øjne og sofistikeret informationsteknologi. Jeg gør også brug af en flok undulater, der majestætisk svæver over kongeriget og spejder. De rapporterer tilbage hver morgen, hvor førerundulaten skriver bogstaver i noget sand. Med næbbet. Sådan har mennesker brugt dyr i tusinder af år. Det er ikke fordi dyrene synes det er specielt interessant, men snarere fordi jeg lokker med dejlig marmelade og blanke ting. Det er noget de kan lide, de små fjerkræ.

Ved at sammekøre de forskellige rapporter jeg får, analysere dem og derefter konsultere mine tarotkort, har jeg fået nys om et kedeligt faktum. Langt over halvdelen af jer benytter binært hitleri til at suse rundt på det verdensomspændende cyber-internet. Hitleri i form af *Internet Explorer* fra Microsoft. Og hvis du skulle være i tvivl, så er det en skidt ting, på samme måde, som hvis et tog kørte dine ben af eller Europa blev annekteret af en gal diktator – *præcis* samme måde!

**Dig:**  
*Jamen, hvorfor er det nu et problem?*

**Mig:**  
*Hvad for noget?*

**Dig:**  
*Det med Internet Explorer og forfærdeligheder? Det, du har lige sagt?!*

**Mig:**  
*Nåeh, ja. Du skal ikke bruge den dumme browser – der er gået koldbrand og råd i den. Du risikerer at giftslanger og ugler tager bo i din datamat. Uglerne er også giftige. Til sidst kan du ikke bruge din edb-maskine. Din familie vil forlade dig, men ikke før de har brændt huset I bor i.*

**Dig:**  
*Hvaeh…?*

**Mig:**  
*Nu vil jeg helst ikke snakke mere!*

<table style="float: left;">
  <tr>
    <td>
      <img src="/images/fjols_01.jpg" alt="Jeg ønsker at blive Ørnenes Konge. Og herske viist og gavmildt." />
    </td>
  </tr>
  
  <tr>
    <td align="center" width="160">
      Hvis du ikke holder op med at bruge Internet Explorer, spiser denne mand dine øjne!
    </td>
  </tr>
</table>

Udfra ovenstående virkelighedsinspirerede fiktive samtale kan du nok se at det slet, slet ikke går. Navnligt ikke når der findes gratis [alternativer][1] som er gode og rare. Alternativer der kun tænker på din og datamatens velfærd. Nu tænker du sikkert: *‘Hvorfor skulle jeg skifte browser, når det eneste Firefox/mozilla tilbyder er større sikkerhed og fede features som tabs, pop-up blocker, overholdelse af standarder og alle de andre ting som man ikke kan leve uden, når man først har prøvet det’?!?!* Jeg har ikke noget svar til dig. Hvem kan modstå et bombardament af barberbladsskarpe argumenter, som disse? Ikke jeg, er hvem! Browserne fra mozilla bliver jo kun opdateret ofte og ikke **aldrig**, ligesom Internet Explorer. Du ville jo heller ikke tage din sko af og vende den på hovedet, bare fordi der lå et glasskår eller en kasseret kanyle og generede, vel? Du ville gå videre, som en tapper lille spejder, ville du. En spejder, som ville dratte om kort efter, af blodtab og stivkrampe. Så forestiller jeg mig at de små pelsede og vingede skabninger kommer frem for at slæbe den faldne spejder væk fra stien. Dybere ind i skoven, hvor de holder til, væk fra menneskers larm. Spejderen bliver næppe fundet igen. Sådan kan naturen være barsk. Så det var måske værd at overveje at se verden gennem nye [briller][1]?

 [1]: http://mozilla.org/products/firefox/