---
title: Den højeste tid.
author: Brian Mørk
layout: post
permalink: /den-hojeste-tid/
categories:
  - Introduktioner til...
---
Den helligste tid for kristne er oprunden endnu engang.  
Påsken hedder den.  
Det er derfor du ikke kan gå ned i butikken og købe det der cellofan og vandkastanier som du havde så meget lyst til. Butikken er nemlig lukken.  
Det er en af effekterne ved hellighed.  
Er der butikker i Vatikanet? Nej det er der ikke. De er lukne.  
Påske sker tiere og tiere, eller ihvertfald mindst en gang om året,  
ligesom Melodi Grand Prix og Tour De France, og det er alt for tit hvis du spørger mig og mine.  
Men det gør du jo nok ikke. Næ, du har sikkert nok i dine egne meninger.  
”Påsken er en vigtig tid” siger du sikkert tilfreds til dig selv mens du slikker smeltet chokolade og salt lammefedt fra dine hævede og svulne fingre. ”Som dansker er det vigtigt at holde helligdagen ihu” fortsætter du kry, mens dine rødmossede familiemedlemmer og venner bryder brød og snaps inde ved siden af. Ligesom disciplene gjorde det tilbage i middelalderen.  
Men ved du overhovedet hvad påsken drejer sig om?  
Gu gør du røv.

<div class="bitImage bitRight" style="width: 150px">
  <img src="http://www.abekat.net/images/pope.jpg" alt="Uden held." /><br /> Paven spejder efter en åben butik.
</div>

Der er kun èt meget enkelt men vigtigt punkt til påsken som man bør huske, og som den religionskyndige alfons jeg mener jeg er, vil jeg belære dig grundigt om det.  
Nu.  
Så sæt dig ned og ti din mund.

Jesus havde et lorteliv!  
Allerede inden han blev voksen og fik romerbank var det nederen at være Krist.  
At være guds søn er ikke kun lutter lagkage. Det er der ikke noget der er. Bortset fra enorme mængder lagkage.  
Man kan faktisk kun bruge det til noget i den tidlige barndom.

Bølle: *Min far kan banke din far!*

Jesus: *Næppe. Bitch!*

Allerede i teenageårene begynder problemerne nemlig så småt at mase sig på.  
F.eks. er det så godt som umuligt at have den obligatoriske sex snak med sine forældre når ens mor er jomfru.

Maria: *Jesus det er på tide vi tager en snak om sex.*

Jesus: *Ok mor, lad os snakke om sex.*

Maria: *…hvad er det?*

Og med en børneopsparing der består af 2/3 røgelse og myrrahskær er man nødt til at finde et ordentligt job som tømrer så man i det mindste kan tjene nogle sorte penge inden man bliver korsfæstet i starten af trediverne.

<div class="bitImage bitLeft" style="width: 160px">
  <img src="http://www.abekat.net/images/jesus.jpg" alt="Stakkels frelser." /><br /> Jesus var født med hjertet udenpå. Hvilket ikke gjorde hans liv lettere.
</div>

**En lille ekstra påskedage guide.**

**Skærtorsdag**  
Skær er olddansk og betyder ren.  
Man ser det også i ord som skærbræt og skærbrænder.  
Det var den dag hvor man traditionelt vaskede hinandens fødder i èt væk.  
Man gør det ikke så meget længere fordi man opdagede at det ofte var en utrolig klam handling.

**Langfredag**  
Den dag fik Jesus rigelige mængder romerbank. Og romerne forstod at give læsterlige tærsk. Når det drejer sig om vold var romerne gourmeter.  
Jesus blev forrådt af nasseren Judas tidligt om morgenen, og inden dagen var omme havde han fået presset en kaktushat ned over hovedet, fået flere pisk end et S/M æg, blevet tvunget til at slæbe en 500 kilo tung trækonstruktion op på et bjerg, fået nagler gennem hænder og fødder, fået et spyd i maven og kun fået en lille smule eddike at drikke selvom temperaturen dengang i oldtiden tit var oppe på over 40 grader celcius (Dengang hed det ikke 40 grader Celcius, det hed bare kampvarmt).  
Og oven i købet var der nogle af de lokale der råbte bandeord efter ham.  
Jeg synes et tandlæge besøg varer evigt, så jeg tror også jeg ville finde lige den fredag en kende lang.

<div class="bitImage bitRight" style="width: 240px">
  <img src="http://www.abekat.net/images/Easterbunny.jpg" alt="Mmm, fyldet smager bedst." /><br /> Påskeharen ifærd med at fortære et lille barn.
</div>

**Indkøbslørdag**  
Den dag hvor de hellige butikker igen får vorherres tilladelse til at sælge deres varer.  
Butikkerne vil på denne dag være fyldt til renden med børnefamilier der desperat er ude og forny deres svundne lager af mælkeprodukter, toiletpapir og hvad det ellers er den slags bruger deres penge på. Makrel sikkert.

**KristiHimmelfartsdag**  
Den dag hvor Jesus ikke længere skulle være død for vores synder, men blot sidde ved sin faders højre hånd for vores synder. Og spise kage i al evighed for vores synder. Og have 72 jomfruer til sin rådighed for vores synder.  
Og så ellers bare sidde og vente på at han skal tilbage på jorden og myrde os alle til døde med et flammesværd på Dommedag.

Det er torsdag om to uger.