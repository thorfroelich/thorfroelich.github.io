---
title: 'Dragør Posten &#8211; Nyheder Fra Dragør'
author: Thor Frølich
layout: post
permalink: /drag%c3%b8r-posten-nyheder-fra-drag%c3%b8r/
categories:
  - Generel spas
---
<div class="bitImage bitRight" style="width: 238px">
  <img src="http://www.abekat.net/wp-content/images/dragoer_01.jpg" alt="De blev hurtigt enige og gik hjem." /></p> <p>
    Byens spidser mødes ved borgerforeningen til en snak om at være i spidsen for en by som Dragør.
  </p>
</div>

Velkommen, Kære Læser, til atter en udgave af *Dragør Posten – Nyheder fra Dragør*, tidsskriftet i nyhedsbrevformat som bringer dig nye og gamle nyheder fra og om Dragør til dig som bor i Dragør eller på ulovlig vis abonnerer via en dækadresse eller postboks. Sidstnævnte er demokratiets værste fjende, ligesom Al-Qaeda og Skofus.  
Jeg behøver vel ikke nævne at meget er sket siden sidst? Nej det gør jeg ikke, for det er velkendt at vort lokalsamfund er et dynamisk et af slags og midt i en rivende udvikling af omskiftelighed. Ikke siden sidste uge har så meget forgået og jeg kan være nervøs for at vi endnu engang ikke har spalteplads nok til at dække det hele. Inkjetprinteren mangler blæk i patronen. Skal vi komme til sagen? Svaret er ja og sagen kommes derfor til nedenfor.  
<!--more-->

  
Flere end et dusin hustande har nu fået lagt rindende elektrisk strøm ind. Endnu flere er planlagt inden årets udgang. Fortsætter denne tendens vil op mod 1/12 af byen være elektrificeret ved begyndelsen af det 22. århundrede, ifølge beregninger foretaget af redaktionens numerisk begavede praktikant, Gert. “En rivende udvikling der giver os håb for fremtiden”, udtaler to adspurgte mænd i færd med en indbyrdes nævekamp ved gadekærets bred.

I sidste uge kunne vi berette om de rædselsfulde overgreb begået mod de lokale gæs. Ukendte kæltringe har i den sidste tid lavet et farligt spektakel og jaget rundt med gæssene den ganske nat, med det kedelige resultat at de arme fjerkræ har været dvaske og ugidelige i dagtimerne. Udover at være noget forbandet dyrplageri, har forbrydelsen potentielle katastrofale konsekvenser for turistindtægterne, af hvilke de majestætiske fugle står for henved 70%. Det er almen kendt at vores herlige by er en af Danmarks fremmeste når det kommer til at kigge på gæs der trisser rundt i en indhegning. Ordensmagten savner fortsat spor i sagen og opfordrer borgerne til at henvende sig, såfremt man er de skyldige. Myndighederne arbejder med teorien om at slubberterne er fra Tårnby, sendt til vor dejlige by for udøve hærværk. Misundelse er en grim ting, Tårnby. Konstabel Poul Johanne Vierwahr havde følgende ord med på vejen til de forbryderne: “Vi orker ikke Jeres uvornheder her i Dragør. Dem kan I blive i Tårnby og lave. Basta”.

Advarselshornet gjaldede igen denne tirsdag, da Olof Palme’s evigt brændende øje på toppen af Turning Torso i Malmö så mere olmt ud end sædvanligvis. Foruroligende mange Nazgûl var ligeledes på vingerne med deres evindelige hylen og skrigen. Det viste sig dog at være falsk alarm, da Malmö’s vrede tilsyneladende skyldtes prisen på snus og altså ikke varslede et stormløb over isen.

<div class="bitImage bitLeft" style="width: 236px">
  <img src="http://www.abekat.net/wp-content/images/dagon_01.jpg" alt="Det er en mand med en fisk på." /><br /> Byens tegner og poet, Dirch Leise Morgan har lavet den skitse af fiskemændene.
</div>

Den omdiskuterede skolelukning synes nu en realitet af virkelige proportioner. I følge staten, under hvis kyndige administration byen pt er (som direkte resultat af sidste års uheldige investeringer i et dusin radiumraffinaderier på Saltholm) er 18 skoler i en kommune med ligeså mange børn “unrentabelt, grænsende til det forbryderiske”. Et stærkt uenigt byråd har derfor for få dage siden vedtaget at lukke Vierdigets skole. Valget faldt på Vierdiget, da den med sine ene elev ville have relativt nemt ved at fordele elevgruppen ud på de øvrige skoler. Desuden blev det manglende tag og fundet af et større samfund fiskemænd i kælderkomplekset nævnt som talende for valget. Forældre og bekendte til den berørte elev har allerede varslet demonstrationer ved rådhuset og et sagsanlæg ved domstolen i Haag. (Den Internationale Domstol for Lokalpolitisk Hysteri. *Red*).

Det var alt for denne gang. Du kan sædvanen tro se frem til et nyt nummer af dette nyhedsbrev, samme tid næste uge. Indtil da, byder jeg Dem, Kære Læser Og Dragørborger, en herlig uge i Dragør med håb om at De ikke behøver at bevæge Dem udenfor kommunegrænsen.

Chefredaktør og Ansvarlig For Indkøb Af Blækpatroner Til Redaktionens Inkjetprinter,

Thor Frølich  
Dragør