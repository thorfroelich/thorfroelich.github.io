---
title: Helt lille kunst
author: Thor Frølich
layout: post
permalink: /helt-lille-kunst/
categories:
  - Generel spas
---
Nationer storhed eller illusioner derom, er lige mig. Nej, hvor kan jeg godt lide at beskæftige mig med det emne, nationers storhed. Og hvilken bedre indikator for den slags end frimærker? Nej, vel? Frimærker er jo som bekendt nationalsjælens lille papir-spejl. Og porto til breve og kulørte postkort. Frimærker er små kunstværker OG gangbar valuta på een og samme gang. Det får mig til at ønske, at jeg var et lille farverigt stykke papir med flosset kant og lim på ryggen – men to ud af tre er i virkeligheden også godt gået.

<div class="bitImage bitCenter" style="width: 378px">
  <img src="http://www.abekat.net/wp-content/images/stamp_yemen_01.jpg" alt="STAR WARS?!?!11!" /><br /> Månen venligst udlånt af Yemen
</div>

**Et lille skridt for manden, et stort skridt for Yemen**

Man skal skue landet på dets rumprogram. Det har jeg altid ment. Meget aktuelt, set i lyset af denne skønne serie frimærker der på behøring vis hylder Yemens overdådige rumprogram, som fortjent tillod dette stolte folk at bemægtige sig månen. Stor var amerikanernes skuffelse, da de satte fod på vor planets golde måne og blev mødt af yemenitiske flag og stråledøden fra deres mange dødsstråleastronauter. Sådan går det når man sover i timen og ikke holder trit med verdens absolut førende rumfartsnation – Yemen, baby! Oprydningen blev varetaget af gule månekøretøjer udstyret med praktiske gribearme og en smart kran. Bagefter var der sejrs-kage i månebasens cafeteria. Månen er pt. Yemens 3. største by og deres absolut største måne.

<div class="bitImage bitRight" style="width: 188px">
  <img src="http://www.abekat.net/wp-content/images/stamp_zeppelin_01.jpg" alt="Nu med op til 50% mindre brand" /><br /> Nicaraguas hjerte banker for luftskibe
</div>

**Luftens blide kæmper**

Luftskibe er uhørt praktiske (så længe de afstår fra at blive til luftskibe med helt enormt meget ild i, på vej brændende, mod jorden, for der at brænde endnu mere). Er det derfor nogen overraskelse at Nicaragua, også kaldet *Sydamerikas luftskib*, fejrer zeppelinerens 75 års fødselsdag? Nej. Kan det undre at Nicaragua, sommetider kaldet *Sydamerikas posthus*, vælger at udgive en serie frimærker for at markere begivenheden? Nej. Det burde være sket for længe siden, siger jeg. Og det gjorde det også, for serien er fra mit fødeår, 1977. Sådan, Nicaragua, *Sydamerikas lommelærke*!  
Motiverne viser de majestætiske zeppelinere i forskellige luftskibsbetonede situationer. Primært, flyvende i luften og ikke-flyvende ved jorden. Alle de situationer man kan forestille sig og lidt til. Zeppelineren kunne vist ikke have ønsket sig en bedre fødselsdagsgave end denne. “Tak, Nicaragua, du *Sydamerikas luftige latter*”, synes zeppelineren at sige.

<div class="bitImage bitLeft" style="width: 148px">
  <img src="http://www.abekat.net/wp-content/images/stamp_polska_01.jpg" alt="Måske er det gud?" /><br /> Vigtig og skægget mand, Polen.
</div>

**Flamboyante Polen**

Polen, af nogle kaldet *Østeuropas Sydamerika*, er kendt for at have nogle af verdens frimærker. To serier er her repræsenteret, nøje udvalgt for deres helt særlige udtryk. Den ene synes at være en hyldest til en vred skægget mand, med stærkt asymmetriske ansigtstræk. Man fristes til at kalde det et oplagt motiv, der komplimenterer Polens flamboyante ry flot.

<div class="bitImage bitRight" style="width: 138px">
  <img src="http://www.abekat.net/wp-content/images/stamp_polska_02.jpg" alt="Glæde markeret med betonslum" /><br /> Helikoptere: for en bedre stalinistisk fremtid!
</div>

Næste frimærke skal tydeligvis opildne til glæde over helikopteres evne til at flytte rundt på ting. Uden helikopteren ville det være ganske umuligt at opføre række på række af maleriske ‘opholdsenheder’ eller charmerende bunkere fra hvilke kapitalismens uudgåelige fald kan planlægges. Kun gennem lovprisning på frimærker kan den polske helikopterdrøm få luft under rotorerne. Stalin forudså det i en drøm. I drømmen blev en enhjørning borgmester i landsbyen uden at have de fornødne kvalifikationer til at bestride et offentligt embede.

Frimærker. De er så abeskønne at nogen burde lave en serie frimærker i deres ære. Hvem ved, måske findes en sådan serie allerede. For i portoens verden kan alt ske og gør det med stil og flotte motiver. Rovfugle, landbrug, kamphandlinger, monarker og sportsbegivender har alle det til fælles at de pryder frimærker verden over. Videnskaben leder stadig efter svaret på frimærkets betydning. Gik mennesker med dem på panden, som statussymbol? Eller var de en form for rejsehjemmel i oldtidens samfund? Måske kan de kurere kræft eller skørbug? Indtil vi finder et svar, må vi nyde dem for de små trykte mysterier de er.