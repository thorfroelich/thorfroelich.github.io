---
title: FAQ
author: Brian Mørk
layout: post
permalink: /faq/
categories:
  - Generel spas
---
Da www.abekat.net nu har udviklet sig fra en ydmyg hobby til en milliondollar forretning, er det udelukkende jeres skyld, læserne. Jer og så de mange royalties og selvfølgelig filmrettighederne. Men mest jer, vores salvede og elskede læsere.  
Derfor er det på tide at få svaret på nogle af alle de spørgsmål vi har fået stillet gennem tiderne. Som regel bruger vi den slags post til at fyre op i vores vinterpalæer, men nu vil vi ære jeres nysgerrighed ved at indvie jer i Abens hemmeligheder.  
Jeg påtog mig at kigge rundt om vores fyr for at redde nogle af de mange breve og her er hvad jeg fiskede ud af asken. Læs og lær.

<div class="bitImage bitRight" style="width: 228px">
  <img src="http://www.abekat.net/wp-content/images/bill.jpg" alt="Uden helt at forstå det danske sprog. Han sanser at det er godt med sine præsident powers." /><br /> Bill læser altid Aben.
</div>

**Spørgsmål:** Er det sandt at Brian Mørk er veludrustet som en travhingst?

Kenneth Leslie Albøghe  
Milwaukee

**Aben:** *Ja, han besidder både en saddel, dækken og lykkebringende metalsko.*

**Spørgsmål:** Jeg har læst på Internettet at Thor Frølich og Brian Mørk er den samme person blot adskilt af et årti og geografi. Hvordan med det?

Lotte Kraken  
Gerninge

**Aben:** *Usandheden over dem alle. Et vedvarende rygte der er blevet først legende, siden hen sagn og til sidst myte. I virkeligheden er der tale om siamesiske tvillinger der blev født med fire-fem års mellemrum. Det tragiske var at de delte både hjerne og fedt hvilket gjorde deres kirurgiske adskillelse til et videnskabeligt tilløbsstykke uden lige. Den 50 timers lange operation lykkedes da man valgte i sidste øjeblik at give hjernen til Thor og godt og vel hele fedtbeholdningen til Brian. De blev af deres samtid ofte kendt som KvikkeThor og Blobbo.*

<div class="bitImage bitLeft" style="width: 182px">
  <img src="http://www.abekat.net/wp-content/images/tutu.jpg" alt="Han retter ofte kommaer og den slags." /><br /> Desmond læser altid Aben.
</div>

**Spørgsmål:** Hvad er det tætteste I har været på døden?

Ingmar Südow  
Sverige

**Aben:** *Brian og Thor har været døden nær et utal af gange i deres arbejde med at fremskaffe artikler til Abekatten. Men tættest var nok, for Brians vedkommende, da han som barn ved et uheld havde kastet sin frisbee ind over hegnet til løvegrotten. I forsøget på at skaffe den tilbage kravlede han over hegnet og i den forbindelse gled han på en glat sten og slog næsten hovedet da han faldt. Noget der kunne have kostet ham livet havde han faldet utroligt meget hårdere.  
Thor derimod har kendt og festet med døden mange gange i løbet af hans ungdom.*

**Spørgsmål:** Artiklerne på Abekat.net er både fordummende og ligegyldige. Jeg har aldrig læst noget så usammenhængende og amatøragtigt. Jeg hader dem der står bag og alle der læser denne hjemmeside der ikke er andet end spild af ordentlige menneskers tid. Jeg håber I alle sammen bliver dolket i hjertet til I dør.

Henrik Barnekow  
Basel

**Aben:** *Det er ikke et spørgsmål.*

**Spørgsmål:** Jeg er jeres største fan og vil gerne møde jer. Måske noget med at tage i sommerhus sammen? Jeg er glad ved at flette i pil og vil gerne lære Jer kunsten skulle i være interesserede. Jeg kan flette alt muligt, har engang flettet et næb. Jeg læser alt hvad I laver og kender hele jeres baggrundshistorie. I er de bedste og jeg elsker jer mere end livet selv. Skal vi ikke mødes og udveksle jeres erfaringer. I behøver ikke svare på mail da jeg sidder og ser på jer lige nu. Bare nik, så ved jeg vi har en aftale. Alternativt kan i bare svare tydeligt ned i en af de mikrofoner jeg har installeret i jeres tøj. Abekatten RULES!!!

Henriette Kensington  
Særkende Minde

**Aben:** *Kære Henriette. De vil begge meget gerne lære dig bedre at kende. Desværre lider Thor forfærdeligt at noget spedalskhed og Brian bruger det meste af tiden på at holde fluerne fra ham. Dog sender de dig en pose med ting som anerkendelse af din ros. Tingene er ting som Brian og Thor engang har haft men som de ikke vil have længere. Enjoy.*

**Spørgsmål:** Hvem er egentlig de andre der nogle gange skriver på aben? Findes de i virkeligheden eller er de bare synonymer for Brian og Thor? Og hvis de gør, er de så med på noget kinky cykelfetish?

Lotte Raabaand  
Færøsk Brygge

**Aben:** *De findes skam. Og ja. De er alle friske på noget ramasjang skulle vi hilse og sige.* 

**Spørgsmål:** Er Thor Frølich ven eller fjende?

Air Lingus  
Eire

**Aben:** *Fjende. Thor Frølich er også kendt som Ultimo Antagonisto blandt mexicanske brydere. Og hos de gamle romere gik han under navnet Advesarius Maximus. Brian derimod er en ven.*

**Spørgsmål:** Hvordan finder I tid til at skrive alle disse fantastiske artikler? I er jo begge så travle og vigtige.

Balander Kalan  
Ishoej

**Aben:** *Her på aben er ansat 1000 aber med 1000 skrivemaskiner. De har skrevet i 1000 år og vi udvælger det bedste af hvad de kommer op med. Det er derfor det er sådan noget bras.*

<div class="bitImage bitRight" style="width: 248px">
  <img src="http://www.abekat.net/wp-content/images/hitler.jpg" alt="Han er nemlig altid sur og tvær." /><br /> Adolf læser ALDRIG Aben.
</div>

**Spørgsmål:** Brian og Thor, kommer I ikke snart hjem? Det der abekat er noget vrøvl og I har en forpligtelse til at være hjemme hos jeres familier. Hvis I ikke kommer snart behøver I slet ikke komme hjem. Men det er jo helt op til jer hvad I finder vigtigst.

Thors og Brians respektive kærester  
Hjemme hos Brian og Thor respektivt.

**Aben:** *Brian og Thor er på vej. Undskyld.*

Håber det har afklaret nogle af Jeres mange spørgsmål. Skulle I have flere skal I endelig skrive. Hvis man ikke spørger, bliver man ikke klogere. Medmindre man læser sig klogere selvfølgelig. Prøv det først.