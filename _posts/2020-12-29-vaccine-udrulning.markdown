---
title: Information om kommende tilbud om vaccination mod COVID-19
author: Sundhedsstyrelsens Mund
layout: post
---
Kære Borger,

Om kort tid bliver de første invitationer til vaccination mod COVID-19 sendt ud til udvalgte borgere. Dette vil foregå i prioriteret rækkefølge, således at de mest udsatte får tilbudet først. Sundhedspersonale samt ældre og kronisk syge skal derfor holde godt øje med deres E-boks de kommende dage.

Der har forståeligt nok været en del debat om de nyudviklede vacciner den seneste tid, særligt på de sociale medier hvor al væsentlig og nuanceret debat foregår nu om stunder. Vi vil her forsøge at imødekomme de kritiske røster og besvare nogle af de spørgsmål vi har set stillet.

#### Hov hov, er det ikke gået lige lovligt hurtigt med at få udviklet en vaccine? Hvad med bivirkninger?

Vaccinerne er allerede givet til ganske mange mennesker, da det ikke har skortet på hverken midler eller testpersoner under en igangværende pandemi. Der meldes om ganske gode resultater og meget få bivirkninger. Af disse første vaccinerede har næsten ingen udviklet specielle evner som røntgenhørelse eller jernkinder. Udover den forventede immunitet mod COVID-19, forstås.

#### Hvorfor kan jeg ikke blive vaccineret lige med det vuns? Det synes jeg lissom jeg skal!

Du er med overvejende sandsynlighed ikke særligt vigtig. Det er blevet besluttet at vaccinere vigtige og udsatte mennesker først. Mennesker hvis virke har reel værdi og som samtidig er udsat for smittefare eller mennesker som næsten med garanti vil gå helt i udu skulle de blive smittet. Du er sikkert ikke nogen af delene. Langt overvejende af befolkningen er nemlig at finde i vores sidste prioritetskohorte, “Øvrige”, Sundhedsstyrelsens fællesbetegnelse for nødtørftigt besjælede celleklumper uden behov for særlige hensyn.

#### Skal jeg vaccineres? Hvad nu hvis jeg ikke vil? Hvad så, hva'?

Ingen _skal_ vaccineres, nej. Det skal stå den enkelte frit for at afstå. Grunde til at afvise tilbudet om vaccination kunne være at man
* allerede er afgået ved døden og derfor ønsker at overdrage sin plads i køen til en anden værdigt trængende
* er en prokaryotisk livsform eller måske en slags bælgfrugt uden respirationssystem og dermed allerede har immunitet overfor gemene patologier som SARS-CoV-2 og lign.
* er ganske ligeglad med eget og alle medmenneskers ve og vel
* har læst noget på Facebook om at nogen på Facebook blev vaccineret og efterfølgende straks udviklede en lidelse de havde læst om på Facebook

Som ovenstående indikerer er der altså forsvindende få _gode_ grunde til at takke nej. Sandsynligheden for at din egen “research” (og her bruges ordet i videst mulig forstand) på Facebook, YouTube og Heste-Nettet har afdækket noget som den etablerede videnskab har overset er i skrivende stund: nul (0).

#### Vaccinen laver om på mit DNA med 5G-bestrålede mikrochips af kviksølv!

Korrekt. Alle spørgsmål om udrulning af det nye mobilnet er dog en sag mellem den enkelte borger og dennes teleselskab.

#### Jeg er blevet vaccineret. Må jeg så gerne nyse andre ind i munden igen?

Det har man aldrig ...

`(ಠ_ಠ)`

Nej, du må ikke. Sådan noget skal du ikke gøre.
\
\
\
\
Tak for din opmærksomhed. Du kan nu gå tilbage til at sidde og stirre ind i væggen (eller Netflix) og lade de voksne arbejde på at trække os alle ud af sotens klamme favntag.