---
title: En Guide til Internettet
author: Thor Frølich
layout: post
permalink: /en-guide-til-internettet/
categories:
  - Introduktioner til...
---
Helledusseda. Internettet er en totalt sej opfindelse. Hvis du endnu ikke har prøvet det, må jeg på det strengeste anbefale at du kommer igang. Det er uden tvivl det net i verden der kan allermest, når det gælder computer-agtige ting. Hvis du er helt ny kan det dog være en lidt stor mundfuld at kaste sig ud i (og det er ofte det man gør med mundfulde). Optaget af dit ve og vel, har jeg taget det på mig at skrive følgende guide til Internettet.

<div class="bitImage bitRight" style="width: 178px">
  <img src="http://www.abekat.net/wp-content/images/man_02.jpg" alt="Jeg er din nye ven!" /><br /> Bettina, 19 år, blond, 189 cm, studine.
</div>

Når du er på internettet er det meget vigtigt at vide hvad det er du gør – du surfer! Som med så meget andet har internettet sin helt egen terminologi. På internettet skriver man ikke dagbog, man *blogger*, fordi det er et mere elektronisk fremtidskorrekt ord. Det er også vigtigt at gøre sig klart at på informationsmotorvejen er alt multimedia og interaktivt. Selv helt almindelig sort tekst på en hvid baggrund er mindst lige så futuristisk som eksempelvis en gif-animation af et roterende kranie med ild i eller en mand der graver et hul i noget jord. En musikfil hedder en mp3, hvis altså ikke lige det er en musikfil man får fra en anden datamat. Så hedder den en podcast og er radio bare uden radio. Podcasts spænder gerne fra hujende teenagere med en mikrofon fra Aldi, der udbreder sig om alt uden at vide noget somhelst over professionelt producerede radioprogrammer med erfarne studieværter, der udbreder sig om alt uden at vide noget somhelst.

Internettet frekventeres af en ikke ubetydelig mængde mennesker, for hvem det skrevne ord ikke tillægges stor værdi. Simple tegn, der med lidt fantasi kan siges at repræsentere noget grafisk er derfor ganske udbredt, når ord simpelhen ikke forslår. Disse tegn er ofte grove approksimeringer af ansigter med en bestemt grimasse og skal ses som et udtryk for ophavsmandens humør. Sjovt og sødt og uden tvivl en vigtig del af internettets uimodståelige charme.  
Mange ord er lange. Når sådanne ord bliver sat sammen med andre ligeså lange eller måske længere ord, danner de sætninger. Sætninger hvis længde kan overstige de flestes fatteevne, min egen inklusive. I det tilfælde er det konstruktivt og god skik at benytte forkortelser. Et eksempel herpå kan være den meget udbredte **OMFG WTF!!1?1!!** som i al sin enkelhed betyder *Ofte Må Far Grine; Waldorfsalat Til Fisk?!?*. En reference til det uortodokse i at servere tilbehør almindeligvis associeret med vildtretter, til fisk.

En vigtig del af det at surfe på internettet er at deltage i diskussioner. Mange synspunkter bliver fremsat på internettet og det er din pligt som medlem af cyberfællesskabet at give din egen mening til kende. Om alt! Også gerne emner du kun har ringe eller slet ingen forstand på. Husk også at gange alle dine ytringer med 1000 inden de sendes afsted. Med mindre noget enten er det absolut værste du nogensinde er stødt på eller det allerbedste du har oplevet, kan ingen på internettet forstå dig. Personangreb er klart at foretrække over saglig argumentation.

Her følger et fiktivt, men dog temmeligt realistisk eksempel.

> CyberKilla: DEN NYE DOOM FILM ER DEN BESDTE I VERDEN TOTALT DEN STYRE!!!!1!!
> 
> Dig: Ja, nostalgien trænger sig på. Men bør vi ikke vente med at udråbe den til en god film til de er færdige med at indspille og behandle den i post-produktion og vi kan se resultatet af deres anstrengelser?
> 
> CyberKilla: DØ LUDDDER SVIN DU ONANAERE PÅ DIN HUND SOM OGSÅ ER DIN FAR HAHAHahaHAHA!!1!

Det er en typisk begynderfejl at bringe emner som *kendsgerninger* og *kausalitet* ind i en debat på internettet. Ingen er interesseret i dine holdninger og overvejelser, når de står i vejen for umotiveret og ubehjælpsomt formuleret arrigskab. Svaret skulle naturligvis have været som følger:

> CyberKilla: DEN NYE DOOM FILM ER DEN BESDTE I VERDEN TOTALT DEN STYRE!!!!1!!
> 
> Dig: Ved du hvem der også var stor tilhænger af filmatisering af computerspil? Hitler. Du er ligesom Hitler. Med syfilis.

Derved vinder OG afslutter du diskussionen før rottebarnet og kan derfor rolig være ganske stolt af dig selv.*

<div class="bitImage bitLeft" style="width: 168px">
  <img src="http://www.abekat.net/wp-content/images/man_01.jpg" alt="Jeg er din næst-nyeste ven." /><br /> Nadia, 24 år, brunette, 167 cm, frisør.
</div>

Jeg håber ovenstående kan være med til at gøre dig til en mere robust og selvsikker internetbruger. Den opmærksomme læser vil bemærke at jeg har udeladt at behandle Internettets primære opgave, nemlig at fungere som verdens absolut fremmeste distributionskanal for erotisk kunst. Et emne så omfattende at jeg føler det nødvendigt at dedikere en hel artikel til samme. Derfor vil jeg nu opsamle en sok fra gulvet og tage solidt fat på research udi de pirrende udtryksformer af hvilke Internettet bogstavelig talt bugner.

**[Godwin’s Lov][1] er en slem gang vås (kilde: Thor Frølich).*

 [1]: http://en.wikipedia.org/wiki/Godwin's_law