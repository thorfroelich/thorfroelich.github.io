---
title: 'Aser og maser #1'
author: Brian Mørk
layout: post
permalink: /aser-og-maser-1/
categories:
  - Introduktioner til...
---
De nordiske guder er nogle af de guder i verden der bor længst væk fra syden.  
Derfor er de ikke farverige som de sydamerikanske fjerboaguder. Ikke festlige og druespisende som de romerske partyguder og ikke fulde af kærlighed og tilgivelse som de kristo/judæiske monoteistiske guder (?).  
De er derimod dystre, triste og fulde af nordisk tungsind. Og druk og mord også.

Meget af deres tid går med at rovmyrde nogle stakkel undermennesker der hedder Jette og så at æde bacon og drikke mjød. De er nu alligevel fulde af sjov, de guder.  
De er også kendt under deres nom de plumer Aser og Vaner. Der er utroligt mange af dem, men jeg vil kun nævne de allervigtigste. Både på grund af pladsmangel, tidsmangel og vilje-til-at-skrive-mere-mangel.

<div class="bitImage bitRight" style="width: 138px">
  <img src="http://www.abekat.net/wp-content/images/odin_01.jpg" alt="Jeg troede han så mere frygtindgydende ud?!" /><br /> Lille-Odin, med en stor saks og en vaffelis.
</div>

**Odin**  
Han var den højeste af guderne. Med sine 2m tårnede han op over alle de andre. Og det var meget dengang.  
Han er glad for dyr der æder ådsler og de er glade for ham. Han havde to trofaste hyæner og et par gribbe. Og de var også hans spioner.  
Odin havde tabt sit ene øje i en brønd og i skadeserstatning lærte han runer. Hvilket var et dårligt bytte hvis man ser på hvor mange der bruger den slags i dag.  
Hans 8-benede hest kunne løbe stærkere end andre heste hvilket er bedre end i dag hvor den ville være blevet aflivet ved fødslen (eller folningen eller hvad det nu hedder med den slags).  
Odin har lagt navn til Onsdag.

**Thor**  
Deler navn med den unge Frölich men der holder alle ligheder også op. Thor var rødhåret, det var Thor ikke. Thor kan kaste en magisk hammer i panden på Jette, det kan Thor ikke. Thor har inuit aner, det har Thor ikke. Thors børn vil overleve Ragnarok (heavyband), det vil Thors muligvis også.  
Man kan sige meget om Thor men han minder ikke meget om Thor.  
Han var også let pirrelig. Det er Thor også.  
Thor har lagt navn til Torsdag.

<div class="bitImage bitLeft" style="width: 208px">
  <img src="http://www.abekat.net/wp-content/images/freya_01.jpg" alt="FRÆKKERT!!!11!!?! OMG?!" /><br /> Man havde andre skønhedsidealer dengang.
</div>

**Freja**  
Hun var gudinde for porno og frugt. Hendes job var at gå rundt og gøre folk liderlige. Vikingetidens Angelina Jolie eller Maya Albana. Hun havde desuden en frugtplantage hvor hun dyrkede æbler af guld, hun var en alkymistgartner, om man vil. Disse æbler var magiske og gjorde at de som spiste dem kunne leve evigt. Odin havde derfor bestemt at kun han og de andre guder måtte lave kompost og juice af dem.  
Freja har lagt navn til Fredag.

**Frej**  
Frej er Frejas bror og han havde det samme job, bare med det modsatte køn.  
Frej har også lagt navn til fredag.

**Tyr**  
Tyrs mor hed Jette og derfor var han ikke lige så god som de andre børn. Derfor voksede han op og blev interesseret i krig.  
Engang lagde han sin ene arm ind i munden på en løve eller en krokodille eller et af den slags dyr og det var dumt for den hapsede den af. Derfor var Tyr gud for krøblinge. Og krig. Og krigerkrøblinge.  
Tyr har lagt navn til tirsdag.

**Heimdal**  
Den af Aserne med det mest tyske navn. Hans job bestod i at stå ved grænsen og holde invandrere og Jette ude. Vejen over grænsen var en slags Broen Over Floden Kwai, bare mere regnbueagtig end bygget-af-engelske-krigsfangeragtig. Hvis Jette prøvede at krydse floden skulle Heimdal trutte i en trompet for at advare Aserne.  
Heimdal har lagt navn til Heimdag.

Der er langt mere kød på det her emne, men det må blive til en anden dag. Afsnit 2 følger.