---
title: Mellemfolkelige forhold
author: Thor Frølich
layout: post
permalink: /mellemfolkelige-forhold/
categories:
  - Generel spas
---
<div class="bitImage bitRight" style="width: 218px">
  <img src="http://www.abekat.net/wp-content/images/legolas.jpg" alt="They all look the same to me!" /><br /> Her er hun.
</div>

Væver som en bogfinke og gammel som de der træer på TV, som er blevet meget gamle pga. af deres høje alder. Sådan er elverpigen. Du kan kende hende på at elverdrengen ligner hende på en prik. Forestil dig, om du vil, en mindre fesen og mere appetitlig Legolas, med bryster fortil og lidt fyldigere stemme. Som sagt er hunnens brystparti ofte en anelse mere struttende, men vær opmærksom på at den slags kan forfalskes med puder, strå og avispapir. Af samme grund bør man, såfremt ens sko er fyldt med frierfødder, vogte sig som på en bytur i Bangkok eller Copenhagen Men’s Sauna Club. Disse tøsebørn er i det store hele nogle sære og vanartede starutter og det ikke udelukkende fordi de er hunkøn. Men også derfor.  
Hvorom alting er, har du besluttet dig for at score en elverpige og jeg har besluttet mig for at hjælpe dig. Og det selvom du aldrig har hjulpet mig med noget, men det er forskellen på dig og mig.

Som med alt andet skal du først finde en elverpige at rette dine kejtede tilnærmelser mod. Processen kan sammenlignes med det at samle bænkebidere eller lede efter bortkomne nøgler, dog med dramatisk forhøjet risiko for pinlig seksuel afvisning og offentlig ydmygelse. Hvor landlevende krebsdyr og nøgler har det med at ligge under fugtige sten eller inde i køleskabe, skal der gerne eventyrlige rejser til fortryllede skove, omgivet af farefulde farer, for støve en elverpige op. Alternativt kan du opsøge din lokale elverbeværtning, iført stramtsiddende filttøj og glimtende juveler. Derved kan du bedre imitere den berømte balletagtige maskulinitet, elverfolket er så kendt og elsket for. Find en hun blandt gæsterne og kast dig ind foran hende. Helst inden hun ser dig og tager flugten. Elvere kan i kraft af deres muskuløse, men alligevel yndefuldt slanke lår, løbe særdeles hurtigt. De er med garanti hurtigere og mere udholdende end kvabsede organposer, som du og jeg. Så det gælder om at brug list og slå til som en kærlighedens hugorm. Prøv eventuelt balletlektioner og flot makeup!

<div class="bitImage bitLeft" style="width: 188px">
  <img src="http://www.abekat.net/wp-content/images/balletynde.jpg" alt="Ballet!!!!!1!" /><br /> Yndefuld mandeynde.
</div>

Ihukom unge hanrej, at alder er lidt af et kardinalpunkt for elverpigen. Er det eksempelvis pædofili for en på 600 år, at forgribe sig på en 25 årig? Det er et spørgsmål der optager mange. Dog forholder det sig således at der i de fleste lande er, ganske utvetydigt er lovgivet på dette område. Så det kan være en fordel at sætte sig lidt ind i reglerne inden du frister nogen over evne.  
Skulle det mod forventning lykkes dig at komme i kontakt med en sådan elvisk pæderastinde er det ekstremt vigtigt for videre succes at du giver hende indtryk af at du bestemt har i sinde at leve i lang tid. Den yndefulde elverrace er ganske udødelige i den forstand at de lever i æoner og atter æoner, så længe man ikke driver et spyd ind i deres vigtigste organer eller kører dem itu med en lastbil i høj fart. Elverinden vil straks hun får mistanke om, at du er et mandemenneske, få mentale billeder af coitus interruptus, grundet din slatne biologis manglende evne til at forblive i live. Du skal derfor, mod alle empiriske odds, overbevise hende om at nær-udødelighed er lidt af en familietradition. Lyv gerne ved at omtale forlængst svundne tider, som *“en eventyrlig ungdom”* eller *“dengang jeg besluttede mig for at lære alle sprog”*. Du kan også henkastet fortælle hende, at du har taget 900-årigt realkreditlån, da du købte din lejlighed, men at du i dag fortryder at du dengang var så kortsigtet.

<div class="bitImage bitRight" style="width: 217px">
  <img src="http://www.abekat.net/wp-content/images/poelse.gif" alt="Du er pålæg!" /><br /> Her er du.
</div>

Vi mænd og kvindfolket taler hver vores sprog. I din omgang med elverfruen bør du være opmærksom på at denne kløft er betragteligt bredere. Og ubeskriveligt dyb. Fuld af mandeforagt og skoldhed magma, er den også. Elvernes sprog er efter sigende yndefuldt og smukt, nærmere sang end simpel tale, men det samme siges jo om fransk, så tillad mig at være alt andet end overbevist (og balletdanser). Jeg ved dog med sikkerhed at det er totalt uforståeligt volapyk, smukt eller ej. Udover at være en hoben tilsyneladende tilfældelige lyde, er det som et linguistisk minefelt for et menneske. Et konkret eksempel er at vores ord ‘smuk’ på elvisk direkte svarer til begrebet ‘nyreinfektion’. Derudover har elvere beskrevet det at lytte til vores sprog som “at få hældt arrige skorpioner og bier ind i hjernen”. Elvere bryder sig – trods deres Greenpeace-agtige opførsel – ikke om hverken skorpioner eller bier. Eller mennesker, for den sags skyld.

Vi ved begge at det er håbløst. Det er jo en helt igennem latterlig tanke at gemene mennesker som du og jeg – mest dig – skulle kunne erobre sådan et stykke hun-væsen. For slet ikke at tale om en elverpige. Om så vi tilbød purt guld eller ture til Lalandia med alt betalt, ville det ikke fungere. *“Vi er for forskellige”*, ville hun sige. Eller *“Det er ikke mig, men dig der er ganske forfærdelig”*. Og det er så sandt, så sandt. Men frygt ikke. Hun kan nemlig ikke gøre noget for dig, som du ikke kan ordne selv. Måske lige med undtagelse af at få håndjernene af igen. Det er ikke nemt med fedtede fingre.