---
title: Julekalender of the Dead
author: Brian Mørk
layout: post
permalink: /julekalender-of-the-dead/
categories:
  - Imponade
---
<div class="bitImage bitRight" style="width: 220px">
  <img src="http://www.abekat.net/images/nissebande.jpg" alt="For licenspenge!" /><br /> De frække nisser er i varme lande.
</div>

Poul og Nulle i hullet. Nissebanden. Jul i Gammelby. Jul på slottet. Jul i Valhal etc. Er alle gode eksempler på at børneTV burde brændes til varm aske der sejler bort på retfærdighedens vinde. Nationens unge børn (i modsætning til hvad præcis?) lapper disse sindsdræbende højtidsserier i sig som var de specielt lækker chokolademanna fra himlen, og det kan ikke andet end skade de kommende generationer af soldater og arbejdere i det tilsagte Mørke Tusindårsrige (Mit, mit eget). Og jeg kan ikke længere bare sidde tilbage og lade ringere mænd og kvinder lade deres talentløshed forme hvad der er retmæssigt mit, nemlig alle børns brødefri sjæle.  
Fandtes en god og kærlig gud, ville nogen ringe og appellere til mig om at forfatte en julekalender i bytte for ære og guld. En julekalender ganske uden den evigt dominerende hyggesvøbe, uden skønsang og uden forsikringen om den snarlige ankomst af en messiaslignende tyk mand i rødt, bærende gaver og straf. Min julekalender ville være opdragende, underholdende og ikke mindst fremragende. Andre tillægsord ville kritikere pøse på. Ord som ”fantastisk, legendarisk, eventyrlig og bedst”.  
Her kommer mit oplæg til en sådan utrolig serie. Hvis du skulle finde dig selv i den situation at du er mediemogul, Hollywoodjøde eller chef for den danske statsradiofoni, hvil da dine øjne og vid at du har fundet hvad du søgte. Brian Mørks julekalender.

**Julen Gud glemte.**

<div class="bitImage bitLeft" style="width: 200px">
  <img src="http://www.abekat.net/images/absalon.jpg" alt="Man bruger vold." /><br /> Valde og Absalon ved nok hvordan man gør.
</div>

*I det herrens år 1234 har Biskop Absalon og Kong Valdemar af Danmark endelig fået nok. De forbereder et korstog imod alt hvad der ikke er kristent i riget og allerede året efter står slaget mod de hedenske små nisser på heden i Jylland. Nisserne udslettes til sidste “mand”. Massakren går i glemmebogen over de næste århundreder og verden går videre.  
Ved juletid 2007 vælger tre kammerater at holde en enorm julefrokost i en gammel onkels endnu ældre villa, uvidende om at den er bygget oven på en veritabel Nissekirkegård. Det skulle de aldrig have gjort. *

I 24 afsnit skal de tre venner forsøge at slippe bort fra huset (døren er gået i baglås, broen er skyllet væk, sneen er for dyb, bilen er løbet tør for benzin og der er mere end 2 kilometer til nærmeste tank etc.), overleve angreb fra de usete nisser (gift i maden, dødsfælder og direkte besættelse) og prøve at klare sig med de fødevarer de havde indkøbt til den store julefrokost (sild og snaps. Mest snaps).

Gennem serien finder de flere og flere spor på at det er nisser der er tale om. Gamle håndskrevne testamenter og scrapbøger fra århundreder der viser at nisser står bag alt ondskab gennem tiderne. Billeder af en nisse med en riffel under JFK’s snigmord, billeder af en nisse på Hitlers skulder under en dundertale osv.  
Nisserne ses aldrig direkte i afsnittene og kun deres efterladenskaber viser at de rent faktisk er nisser. Små fodspor (Ecco) i noget mel, bittesmå nisseknojern, nisseporno.  
Små skygger ses, lyden af små fodtrinhøres. Men altid kun i øjenkrogen.

Dybt i katakomberne under huset står en enorm oldgammel vikingekalender med 24 låger. Hver dag åbner en ny låge og en ny slags ondskab slippes løs i huset.

<div class="bitImage bitCenter" style="width: 300px">
  <img src="http://www.abekat.net/images/menneskebarn.jpg" alt="Eksempel på ondskab mod uskyldige." /><br /> Ond nisse driller grimt menneskebarn.
</div>

Noter.

● Heltene opdager nissetorturkammer/nissekirkegård/nissekogebog/nisseslaver fra afrika/nisseporno.  
● Bliver man bidt af nisser forvandles man langsomt selv til en nisse og efterlader et læderagtigt menneskeham.  
● Hvordan dræber man nisser? Kors? Sølv? Hvidløg?  
● Nisser er trætte af risengrød og kanel. De vil have blod og hævn. Blodhævn om man vil.  
● En stripper som de havde hyret til julefrokosten dukker op. Hun bliver i huset og er med resten af serien som det kvindelige islæt. Hun er belæst og den eneste fornuftige i huset. Hun tager kontrollen. Og så er hun lækker og letpåklædt.

<div class="bitImage bitRight" style="width: 300px">
  <img src="http://www.abekat.net/images/babes.jpg" alt="Siger pigebarnet." /><br /> De er ikke med i serien.
</div>

● Nissernes dødsfælder er ufarlige da de er ganske små.  
● I det sidste afsnit kæmpes der imod den æglæggende nissedronning i et altafgørende slag mellem godt og ondt. Noget med granater og hun skydes til sidst ud af luftslusen.

Jeg er ikke i tvivl om at det er en prisvinder af en julekalender. Snart ringer Scorsese og byder på dejlig brunch, men jeg kan desværre ikke komme da jeg allerede er på picnic med familien Coppola.  
Jeg skal nok huske jer alle og sende bud efter jer når succesen er i hus. Bortset fra jer der tvivlede. I vil få malaria med posten.