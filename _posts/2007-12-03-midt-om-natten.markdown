---
title: Midt om natten
author: Lars Thorsen
layout: post
permalink: /midt-om-natten/
categories:
  - Generel spas
---
<div class="bitImage bitRight" style="width: 188px">
  <img src="http://www.abekat.net/wp-content/images/owl_01.jpg" alt="Den ofte ugleset. Undskyld." /></p> <p>
    Uglen kan findes om natten i og omkring uglerier.
  </p>
</div>

For dem som ikke er bekendt med den, er natten et tidspunkt – et kontrapunkt til den mere almindeligt kendte dag. Natten kendetegnes ved at solen ikke er at finde på firmamentet, men ikke på samme måde som når det er overskyet, for natten præges også af et så udpræget mørke at det kræver særlige remedier eller stor tålmodighed at færdes på gader og veje.  
De fleste kender dog en del til natten, for ”at blive længe oppe” er – og har længe været – en populær sportsgren blandt især de yngre – og da næsten alle mennesker er yngre på et eller andet tidspunkt i deres karriere, har de fleste af disse oplevet i hvert fald noget af natten.<!--more-->

  
Men de færreste har VIRKELIG oplevet natten. Dette skyldes netop praksissen med at holde sig vågen, for den berøver én de stærkeste sanse og bevidsthedsindtryk som natten kan byde på: i hvert fald dem som man kan erfare uden assistance fra en eller flere villige partnere (når vi er i den boldgade er jeg ikke længere på hjemmebane, og løber hurtigt tør for sports-referencer!) Når man oplever natten fra begyndelsen, og afslutter den inden den er løbet helt ud er man næsten altid enten træt, påvirket af rusgifte, eller på anden måde distraheret.  
Natten skal opleves som begyndelsen på dagen!  
Natten er den tid hvor verden er klogest – de fleste af idioterne sover og når man er den næsten eneste der færdes ude, hæver man niveauet blot ved sin tilstedeværelse! Ikke dermed sagt at natten ikke har sine helt egne idioter: tilhængere af den bilistiske tro, konverterer gerne om natten til den ballistiske, men de gør det gerne og ofte et andet sted end hvor du er tvunget til at se eller høre dem!  
Og nu jeg skriver om lyde… Om natten kan man høre alle lyde med deres oprindelige lydstyrke, modsat om dagen hvor en mp3 afspiller ikke engang kan overdøve trafikstøjen uden at skulle skrues op over smertetærsklen! Man kan også høre den enkelte lyd, ikke bare en summende susende baggrundsstøj – faktisk kan man skelne enkelte automotiver fra hinanden selvom deres respektive lydpotter er uskadte!

<div class="bitImage bitLeft" style="width: 220px">
  <img src="http://www.abekat.net/wp-content/images/skinnydipping.jpg" alt="Mit kamera lå på natbordet." /><br /> Jeg er (desværre) ikke ophavsmand til dette pragtfulde fotografi af den badende ungdom.
</div>

Sent om natten er også det eneste tidspunkt man kan se Venus på den østlige horisont. Den er værd at være på udkig efter! Man kan ofte også se Mars (planeten med monstrene, ikke nougatstangen) – faktisk indhenter jorden Mars om cirka to uger fra skrivende stund, og da vil den være det klareste den kommer til at være det næste års tid.  
Man ser mange ting om natten, når man er ædru, som man sjældent ser om dagen:  
Jeg har set unge wannabee chavs smadre en fremmeds knallert med en økse.  
Jeg har set ræve og rådyr på gaderne.  
Jeg har set en teenagedreng med bar overkrop stikke af på BMX-cykel fra et plejehjem.  
Jeg har set en UFO  
Jeg har set teenagere nøgenbade og ærgret mig over at mit kamera lå derhjemme.  
Jeg har politiet jage en hjemløs ud af en burgøjsers lystyacht på en kold nat.  
Jeg har gennet en stakkels indvandrermand der ikke turde tage hjem til sin kone fordi hun slog ham, ud af et offentligt toilet og lukket ham derind igen så han havde et sted at sove.  
Jeg har set ludere servicere kunder i biler på en parkeringsplads.  
Jeg har set rotter lede efter mad mellem jernbanespor.  
Jeg har fået tæv af en Falklandskrigsveteran, der var en større tøsedreng end mig.  
Man oplever hvordan verden virkelig er når 90% af den sover og resten enten er for fulde til at værdsætte den eller først er ved at stå op.

Da jeg startede på at skrive denne omgang kævl, havde jeg egentlig tænkt mig at opfordre dig ærværdige læser (ja, dig! ikke de andre!) til at stå op midt om natten og tage et kig på min verden, men ved nærmere eftertanke vil jeg egentlig hellere have den for mig selv. Så sov sødt, og drøm gerne – drømme er rare, især om natten!