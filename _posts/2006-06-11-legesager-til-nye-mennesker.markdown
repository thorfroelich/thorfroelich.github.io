---
title: Legesager til nye mennesker
author: Thor Frølich
layout: post
permalink: /legesager-til-nye-mennesker/
categories:
  - Generel spas
---
Min datter har, af den tidligere her på siden nævnte Jeremy og dennes mindst lige så candianske hustru, modtaget en gave. Denne fik hun i anledning af hende selv. Det er i og for sig ikke nævneværdigt, udover at være et fremragende eksempel på deres forholdsvis succesfulde integration i vores uovertrufne og gavmildt indstillede samfund. Men selve genstanden kræver nærmere beskrivelse, om ikke andet så for at pakke alle der måtte læse dette ind i en muffedisse af vanvid.

<center>
  <div class="bitImage bitCenter" style="width: 278px">
    <img src="http://www.abekat.net/wp-content/images/hippo_01.jpg" alt="Et gråt køleskab af kød!" /><br /> Således ser den i naturen forkommende flodhest ud.
  </div>
  
  <p>
    </center>
  </p>
  
  <p>
    Det er en flodhest. En dejligt blød og temmelig grotesk flodhest. Dyret har modsat sit mere biologisk korrekte forbillede en ganske kubisk krop med sider i alskens spændende kulører. Fra en ligeledes farverig strik fastgjort ikke <em>til</em> eller <em>om</em> men <em>i</em> dyrets hals hænger en blomst. Den ene side prydes af en gul net-lomme hvori en plys-fisk er fastgjort, mens den modsatte side huser en plasticstjerne i en strop. Dette overgås dog noget af dyrets bagparti, som på naturstridig vis huser et imponerende spejl. Halen er usædvanligt pink-prikket med røde og grønne kvaster. Oven på flodhesten står en vanartet udseende fugl. Når den kubiske kolos er i bevægelse, foretager denne fugl sig intet andet end at hakke sin vært i nakken med stor ildhu. Enhver rysten af hele arrangementet udløser en uhyggelig klokkeklang fra en ukendt kilde i indvoldene. Alt dette til trods smiler flodhesten gevaldigt, hvilket får mig til at konkludere at den er ude af sig selv af sindssyge.<br /> <em>(Jeg ville have bragt et billede af genstanden men blev på det kraftigste frarådet det af embedslægen.)</em>
  </p>
  
  <p>
    Barnet er dog mod al fornuft fuldstændig henrykt for monstrositeten og forsøger uafladeligt at indføre hele molevitten i sin åbne mund. Et urealistisk forehavende, da hæsligheden optager et rumfang svarende til halvdelen af den lille piges.
  </p>
  
  <p>
    Næste ting jeg køber til hende bliver en torsk balsameret i egne væsker (torskens, din sjover!), hermetisk forseglet i en kasse af plexiglas påmalet Hermann Görings ansigt i klare farver.
  </p>