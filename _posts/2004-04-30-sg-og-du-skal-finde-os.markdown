---
title: Søg og du skal finde. Os.
author: Thor Frølich
layout: post
permalink: /sg-og-du-skal-finde-os/
categories:
  - Generel spas
---
Søgemaskiner er for internettet hvad uldstrik var for underbenklæder. En anelse kradsende men praktisk og varmt. Og noget vi for alt i verden ikke vil undvære. Med ‘alt i verden’ mener jeg at de fleste hellere vil kaldes en uduelig *ogginok* end skulle mangle en søge-funktion til, eksempelvis, at finde de nyeste nøgenbilleder af Hr. Mørk. I ved, dem hvor han body painted med snavset grød spankulerer onkring på en forladt ødegård et unavngivet sted i Sverige. 

Hvilket bringer mig til formålet med dette skriveri. Herunder kan I nyde de mest populære søgeord, som har ledt nysgerrige sjæle til denne side. Jeg kan ikke andet end tro at skuffelsen og vreden har været stor for langt de fleste af disse søgende edb-brugere. Så stor at Mørk og undertegnede har været plaget af en mængde nordenfjordske forbandelser. Dertil skal ligges den type forbandelser typisk kastet af mennesker der på nettet leder efter sider med ‘frækt’ indhold. Til dem vil jeg gerne anbefale at skifte søgeordet ‘fræk’ ud med mere nyttige, såsom ‘Emil fra Lønneberg’ eller ‘tasketyv’. Så bliver det ikke meget mere frækt!

<table style="float: right;">
  <tr>
    <td>
      <img src="/images/emil_01.gif" alt="Sikke en gavtyv, ham!" />
    </td>
  </tr>
  
  <tr>
    <td align="center">
      En fræk, fræk laban!
    </td>
  </tr>
</table>

Men nok om det. Her er listen:

**1) Sjovt og frækt**

Ja, det er jo lige os.

**2) Abekat**

Den kan vi også klare.

**3) Frække bryster**

Dem får I ikke at se. Hr. Mørk er sky som en grævling. Og jeg selv har ikke meget at byde på i den afdeling.

**4) Jmd**

Det er åbenbart ikke gået af mode at lede efter sider med tilfældige, og ganske givet selvopfundne, tre-bogstavs akronymer. Rart at se at den noble tradition bliver holdt i live. Tak.

**5) Lave computerspil**

Ikke her. Det er en pæn og oplysende side. Ikke en syndens opiumshule.

**6) Motorcykel lyde**

Kampen mod disse fortsætter ufortrødent. Vær vis på det!

**7) Paven johannes paul**

Han er sød. Jeg gik på efterskole med ham fra 1983-87 i Herning. Hvis jeg ikke husker forkert, blev han ekskluderet for at have løbet uagtsomt omkring med motoriserede sko. Senere blev han vist noget inden for *new age*.

**8) Sikke**

… noget vrøvl. Her skal jeg nok have en eller anden form for hjælp?!?

**9) Tisse**

‘Tisse’ synes jeg ikke hører internetcomputere til. Det er en helt naturlig kropslig funktion, som bør kunne foregå helt uden datamaters indblanden.

Konklusionen på dette må være at internettet stadig er et farligt sted at opholde sig. Et sted hvor tissende paver med frække bryster frit kan opholde er ikke et sundt milieu for retroende og lovlydige borgere. Så kom væk mens du kan. Gerne inden Sut-Ruth og hendes veninder fanger dig og udsætter din krop for noget ‘sjovt og frækt’. Bryster.