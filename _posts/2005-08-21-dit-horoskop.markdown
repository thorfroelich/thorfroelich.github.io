---
title: Dit horoskop
author: Thor Frølich
layout: post
permalink: /dit-horoskop/
categories:
  - Generel spas
---
<div class="bitImage bitRight" style="width: 208px">
  <img src="http://www.abekat.net/images/fortune_teller_01.jpg" alt="7 dage. 24 timer pr. dag. Skiftevis mørke og lys, osv." /><br /> Hun ved nok hvordan din uge ser ud!
</div>

**Vædder**  
Ting vil enten gå godt eller skidt for dig i denne uge. Eller middelmådigt. Du vil komme ud for hændelser og være i et humør. Pas på med farlige gøremål – du risikerer at komme til skade.

**Tyr**  
Tjuhej, hvor det går. Du er en maskine. En maskine af glæde og lykke. Du er elsket af alle og finder skinnende mønter på gaden. Midt på ugen bliver du kørt ned af en gardinbus ude foran Rødovre Centeret. Du overlever men skal gå med høje sko resten af dine dage. Efter ulykken kan du spille på klaver som aldrig før. Dog uden at være blevet decideret god til det.

**Tvilling**  
Sammen er tvillinger stærke! Du er dog alene. Helt alene. Hvis du er sammen med andre, så er det kun fordi de pønser på at lokke dig til at pudse vinduer for derefter at styrte dig i døden. Alt skulle være fint, såfremt du undgår vinduespolering. Eller de finder en anden måde at komme dig til livs på.

**Krebs**  
I denne uge er der stor sandsynlighed for at du er en nådesløs diktator i et øst-afrikansk land. Du bruger udviklingsbistand til at bygge en helikopter af guld i 3:1 størrelse og vil i slutningen af ugen udråbe den canadiske vildlaks til national-dyr. Cykler med mere end 3 gear er forbudt af hensyn til den offentlige lykke.

**Løve**  
Du er en vægelsindet starut, ganske som en rigtig løve ude på savannen. Din ubeslutsomhed gør at du finder det svært at træffe valg medmindre du ved hvilket der umiddelbart er det bedste. Da vil du vælge det. Pas på med at løbe med sakse, da de kan være svære at finde igen, hvis de ikke ligger på den sædvanlige plads.

<div class="bitImage bitLeft" style="width: 138px">
  <img src="http://www.abekat.net/images/astrologer_01.gif" alt="Eller ved at stille meget ledende spørgsmål." /><br /> Kun ved at pege på stjernerne er det muligt at sige noget om din fremtid.
</div>

**Landmåler**  
Jorden går under i løbet af ugen. Stjerne, tarotkort og pendul beretter om en kedelig katastrofe. Sten fra verdensrummet og den slags. Sælg dine egendele, for dem har du ingen nytte af, når alt liv er udslettet. Hvad du skal bruge pengene fra salget til, berettes der ikke om i de hellige skrifter.  
(Hvis dette horoskop konflikter med forudsigelserne i de øvrige, er det måske/ikke det her der passer.)

**Jomfru**  
Denne uge bliver fortryllende. En smuk og blid prins byder dig op til dans ved et overdådigt bal. På et slot. Husk begge dine sko og sørg for at være hjemme i ordentlig tid. Gå stille med dørene for ikke at vække misundelse blandt dine nærmeste. Der foreligger en minimal risiko for at du bliver sønderlemmet af skovens vilde dyr. Pas derfor på.

**Vægt**  
Dit stjernetegn er en vægt. Tegnet der for alvor sår tvivl om horoskopers anvendelighed. Dit stjernetegn ødelægger det for de andre. Jeg håber du er stolt. “Se mig, jeg er en vægt”.  
Pfft.

**Humlebi**  
Du skal i denne og andre uger ikke gå med vandrette striber. De vil få dig til at se kvabset ud og videnskaben vil tvivle på dine flyveevner. Prøv at tage anden føde til dig end blomsternes saft og du vil opdage at alle problemer med fejlernæring vil forsvinde som dug på en liljes kronblade ved de første kærtegn af morgensolens blide stråler.

**Fisk**  
Hvis du er ansat hos en fiskehandler eller i en akvariebutik er ironien ikke til at overse. Det er sgu for åndssvagt og du burde have tænkt på det inden du tog jobbet. (Dette horoskop gælder alle uger).

*(Bemærk: Skulle dit stjernetegn mangle er det garntrisse fordi det er udueligt eller slet ikke findes. Såsom Prostata eller Karse. Du kan håbe på at det kommer med næste uge, men jeg ville ikke sætte alt for mange penge på det.)*