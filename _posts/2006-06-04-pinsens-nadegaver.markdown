---
title: Pinsens nådegaver
author: Thor Frølich
layout: post
permalink: /pinsens-nadegaver/
categories:
  - Generel spas
---
Ah, findes bedre højtid end Pinsen? Svaret er måske. Men pinsen er saft suseme god, uanset. Ordet *pinse* kommer af det græske *pentekoste*, som angiveligt har en betydning på græsk. Med *‘kommer af’* menes naturligvis at begge ord starter med *‘p’* mens resten består af andre bogstaver. Lidt ligesom ordene *‘papillot’* og *‘prioritetslån’* er nært beslægtet.

<div class="bitImage bitRight" style="width: 198px">
  <img src="http://www.abekat.net/images/pinse_01.jpg" alt="Alle griner de af anekdoten!" /><br /> “… da stod det klart at Carsten ikke kunne finde sin kjortel … HAHAHA”!
</div>

Pinsen er den højtid som klart bedst markerer de fiktive hændelser, der netop giver pinsen dens dybe betydning (dog på en helt særlig måde). Her tænker jeg specielt på glæden ved at det overhovedet foregik og at det lige præcis angiveligvis skete på nøjagtigt den måde man gisner om det gjorde. Men det er også netop her pinsen risikerer at blive vulgær. Men det har man tænkt over, da pinsen blev vedtaget ved et af de mange redaktionsmøder. I stedet for kun at fejre den relevante religiøse røverhistorie som sådan, valgte man tillige at lade pinsen markere at det netop i disse dage er et antal dage siden at man fejrede visse apespekter af et arbitrært eventyr. Mere specifikt drejer det sig vist nok om at en flok mænd, som har siddet længe og kedet sig i hinandens selskab “pludseligt” får besøg af “helligånden” og derved begynder at “sige en masse sludder”. I sandhed en anledning at fejre her godt 2000 år senere.

Pinsen betyder noget helt særligt for mig, som det skrevne her tydeligt vidner om. Dem der kender mig ved at min glæde for religion kun overgås af den lykke man kan opnå ved at finde en femmer i sin lomme eller ved synes af en flot plakat. Men nok om min entusiasme. Dette skal fortrinsvis handle om de ting du ikke vidste om pinsen.

Pinsen er den tid på året hvor spøgelser er mest uregerlige. Det skyldes deres vrede over ikke længere at kunne tage del i herlighederne. Spøgelser har heller ikke megen glæde af fridagene. Det er vist mest af indviklede kalendertekniske årsager. Ligesom det kineserne døjer med. Ikke alle kinesere er spøgelser, men de fleste spøgelser er fra Kina. Laos kommer på en andenplads.

<div class="bitImage bitLeft" style="width: 178px">
  <img src="http://www.abekat.net/images/vinterdaek_01.gif" alt="Kun egnet til sommerkørsel!" /><br /> Uden dem er din bil en sommerbil!
</div>

Dagene markerer også vinterens komme. Det betyder at man skal se at få vinterdækkene tilbage på bilen og sprøjte sit ansigt med silikonebaseret låsespray for at undgå at nøgler sidder fast i det. Man kan passende finde eventuelle billeder frem taget på årets sommerdag og tænke tilbage på lysere og varmere stunder. Stunder i Brasilien, eksempelvis.

Det siges at pinsesolen danser. Som så mange andre ting der siges er dette noget vås. For det første er solen i pinsen den samme tarvelige stjerne som i påsken – den som man fortrinsvis kender til i de andre lande. Og hvis solen gør noget som helst i løbet af pinsedagene, er det den sædvanlige og ærligt talt noget uinteressante brint-til-helium nukleare fusion.

Herfra et ønske om at I må få en mild og cremet pinse. Personligt vil jeg bruge fridagen på at forbedre fæstningsværkerne i og omkring lejligheden. Lillepigen nægter til stadighed at holde ordentligt på en feltspade, så sandsækkene bliver kun fyldt hvis jeg selv tager fat.