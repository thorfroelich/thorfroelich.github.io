---
title: 'Aser og Maser #2'
author: Brian Mørk
layout: post
permalink: /aser-og-maser-2/
categories:
  - Introduktioner til...
---
I de gode gamle dage, dengang verden var af lave og morfar var ung, levede et folkefærd langt mod nord (opad). Ihvertfald i forhold til typer der levede mere sydligt og var fesne og homoseksuelle.  
Folket var stolt og modigt og havde ikke horn på deres hjelme. Men de havde skæg, smalle speedbåde og økser af jernmetal til at kløve engelskmænd, vendere og frænder (og alle de andre de måtte støde på) med.  
Dette folk havde en gudepantheon de havde stykket sammen af forskellige rigtige religioner fra udlandet og af dem skabte de et herligt sammensurium af dommedag, død, sex og fjolleri. Guderne var mange og forskellige og nogle mere kendte end andre. Vi har tidligere stiftet bekendtskab med eliten. Toppen af poppen. Cremen af kroppen(?). Men nu til de andre.

<div class="bitImage bitRight" style="width: 458px">
  <img src="http://www.abekat.net/images/sten.JPG" alt="Dengang kunne man ikke låne dem på biblioteket." /><br /> En tegneserie fra dengang.
</div>

**Frigg**  
Gudinden for ægteskab og derfor også hende der har lagt navn til lidelsen frigid da de to ting hører uadskilleligt sammen.  
Hun er gift med godfatheren Odin men har dog knaldet med begge hans brødre bag hans ryg. Sikkert fordi han kun har ét øje og derfor er lidt klam.  
Hun er mor til Balder og nogle andre.

**Balder**  
Guden der blev drillet af de andre fordi hans navn mindede om baller. Baller som sidder på rumpen. Derfor blev han til retfærdighedens gud for det var kun fair.  
Han havde en gang mareridt om at dø, så hans mor fik alle ting i verden til at love ikke at slå ham ihjel. Næsten. Det korte af det lange er at han døde da han blev skudt med en eller anden riffel eller noget.  
Hans kone Nanna bliver så ked af det at hun også dratter om død på stedet. Man tog ting lidt mere tungt dengang og man havde ikke krisehjælp og psykologer fordi den slags er kun for svage tabere og piger.

**Høder**  
Balders bror som var blind. Han bedømte derfor kun folk for deres indre værdier og ikke for deres udseende eller hvis de havde en pæn hat eller en nydelig have ude bagved eller flot bestik og matchende service. Desværre for Balder havde han en riffel som han skød til måls efter brødre med. Høder var nemlig også en idiot.  
Han bliver senere dræbt til døde af en baby der kun er én dag gammel.  
Han var nemlig også en svækling uden lige.

**Sif**  
Hun er gift med Thor. Altså ikke den Thor men den anden Thor.  
Hun er gudinde for planterne hvilket betyder at hun er den kedelige gartnergud som ingen rigtig gider tale med til en fest.  
En gavtyv der hed Loke barberede engang hendes hår af mens hun sov så hun var nødt til at få en paryk. Da hun samtidig er gudinde af pral, frås og bling bling måtte hun selvfølgelig have en paryk af det pureste guld. Hvilket er praktisk da man kan tisse på guld uden at det ruster (!?).

<div class="bitImage bitLeft" style="width: 179px">
  <img src="http://www.abekat.net/images/thor.JPG" alt="Statelig og flot ser han jo ud." /><br /> Thor. Altså ikke ham, men den anden.
</div>

**Loke**  
En gavtyv der ikke lavede andet end at hugge de andres Gav. Gav var noget man havde i gamle dage og som nogengange blev hugget. Og ofte af Loke.  
Han lavede ikke andet end ulykker og ballade for de andre guder, og derfor er det også uforklarligt hvorfor de ikke skaffede sig af med ham pronto. Uforklarligt på samme måde som at SF stadig holder på Villy Søvndal selv om han er en klovneklovn.  
Lokes mor hed Jette og derfor kunne han lave sig om til alle mulige dyr når han havde lyst. Det kan måske forklare hans afkom som alle er i kategorien: WTF!?

**Lokes afkom**

**Sleipner**  
Odins ottebenede hest som kunne flyve. Loke avlede den med en damehest, hvilket jo den dag i dag ikke er ulovligt omend væmmeligt i det ekstreme.

**Hel**  
Et pigebarn der gør livet surt for alle dem der dør af alderdom og sot. Hun bor et sted der hedder det samme som hende. Uligevægtig, men sexet på den der ”Jeg gør dit liv til et levende helvede” måde.

**Fenriselgen**  
En farligt stor elg som gør kål på guden Tyrs ene hånd og senere tager for sig af solen. Den stanger til sidst Odin til døde under en eller anden turnering mellem de gode og de onde og de virkeligt grusomme.  
Nogen siger at den i virkeligheden var en ulv men det lader vi eftertiden om at bestemme. Og derudover har jeg ret.

**Midgårsormen**  
Ikke så meget en orm som et MEGAGIGANTOKOLLOENORMOmonster. Den kan nå hele vejen rundt om jorden og nappe sig selv bagi (heldige asen).  
På trods af dens urimeligt store størrelse så fangede Thor den en gang da han var ude og pilke. Altså ikke den Thor, den anden.

Så blev vi så meget klogere på hvordan man bildte sig selv de mærkeligste ting ind tilbage i fordums tid før man havde Feng Shui og krystaller at tro på.  
Livet var mere simpelt dengang og også langt mere kompliceret og nemt og svært.  
Heldigt for dig og mig har vi nu lagt den slags bag os og er kommet videre med langt mere fornuftige skærmydsler. Kom, lad os gå ind og se noget Paradise Hotel på TV3.