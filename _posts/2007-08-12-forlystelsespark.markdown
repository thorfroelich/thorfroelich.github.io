---
title: Forlystelsespark
author: Thor Frølich
layout: post
permalink: /forlystelsespark/
categories:
  - Generel spas
---
<div class="bitImage bitRight" style="width: 208px">
  <img src="http://www.abekat.net/images/gorillamascot.jpg" alt="Han løber hurtigt og brøler af fryd." /></p> <p>
    Vor blide maskot løber børnene i møde ved ankomst til parken!
  </p>
</div>

Brian delagtiggjorde forleden Jer læsere i denne internet-computer hjemmesides kolosale succes. Det gjorde han i kraft af at være et glødende fyrtårn af sanddruelig ægthed og integritet og i kraft af hans hverv som abekat.net’s *Propaganda Officer Med Pligt Til At Bære Sabel*. Korrekt er det da også at vi nyder en anseelse forundt de færreste og ikke mindst lukrerer betragteligt på vores mildest talt pragtfulde skriverier her på inter-nettet. Men hvis du troede at Danmark elsker Brian Mørk og Thor Frølich, så har du ret. Men ikke lige så ret, som hvis du samtidig troede at Japan elsker os meget mere end Danmark gør.<!--more-->

Japan er tosset med os. Vi har tjent flere penge på det vi tjener penge på i Japan end alle andre territorier tilsammen. Inklusiv Japan. Vi er så vellidt der, at deres premierminister blev valgt udelukkende, påstås det, grundet hans trofaste støtte til os (navneskiftet var hans egen ide). Sidst vi besøgte landet måtte det lukke i flere dage efter vi var taget hjem, grundet omfattende reparationer og oprydning, så stor var folkefesten.

Derfor kan det ikke undre nogen at vi nu stolt kan præsentere den planlagte åbning af **Super Family Abekatu Happy Land(tm)** – verdens første officielle abekat.net forlystelsespark. Det skal nævnes at de utallige “abekat.net” parker i tidligere sovietstater alle er såkaldte uofficielle fan-parker og at de fleste ligger i områder med højt kviksølvindhold. Her følger beskrivelser af blot nogle af de mange, mange, mange forlystelser mennesker kommer til at kunne fornøje sig med og i.

**Hurlumhej-pinden**  
Kom og se den skøreste pneumatisk drevne pind i hele Japan, ja måske verden! En festligt malet pind udfordrer dine sanser ved at dreje rundt og endog køre op og ned. Men mest dreje rundt. Hurlumhej-pinden vil garanteret henrykke de mindste, de ældre og tykke mennesker, med sine pludselige bevægelser og mekaniske lyde.

<div class="bitImage bitLeft" style="width: 188px">
  <img src="http://www.abekat.net/images/bilpaamark.jpg" alt="Mere specifikt, se biler." /><br /> Her betaler det sig at kunne se!
</div>

**Den Mystiske Mark**  
Denne forlystelse lægger op til en herlig familiekonkurrence. Du og dine bliver lukket ind på en mark. Et eller andet sted på marken har vi stillet en bil. Den første til at udpege køretøjet vinder. Den heldige, eller rettere den *årvågne* får ved udgangen en flot medalje i ægte tin.

**Spejlhuset**  
Velkommen i spejlhuset. Inden du bliver lukket ind i denne unikke forlystelse bliver du iført en speciel reflekterende dragt. Derpå kan du og din familie gå rundt til de mange almindelige spejle. Fryd dig over børnenes (og din egen!) overraskelse ved at se et almindeligt spejl pludselig blive helt buttet, ganske tyndt eller endog vendt ganske på hovedet. Så må I le. Le af glæde!

**Kernevåben Show**  
Det eneste irriterende ved kernevåben er at man sjældent har lejlighed til at opleve et. Det skal være slut. Og hvilken bedre afslutning på en dejlig dag i godt selskab end når vi hver aften kl. 21 detonerer vi et russisk RDS-9 sprænghoved i atmosfæren over maleriske Fuji. Festlige svejsebriller og blyforede underbenklæder kan købes i de opstillede boder.

Parken kommer at fylde det meste af Hokkaido som til formålet er blevet eksproprieret af den meget samarbejdsvillige regering i Tokyo. Som tak har berørte men taknemmelig befolkning modtaget signerede fotos af Brian Mørk og jeg selv. Ved forevisning af disse vanker der også en 10% rabat på officiel abekat.net merchandise, så som iskager, bæltespænder og busseronner.  
Pak kufferten allerede nu, så du er klar til åbningen af **Ultra Abukatu Mecha Joy Land 30.000(tm)**!