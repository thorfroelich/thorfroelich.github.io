---
title: Ode til lykken
author: Thor Frølich
layout: post
permalink: /ode-til-lykken/
categories:
  - Generel spas
---
<div class="bitImage bitRight" style="width: 258px">
  <img src="http://www.abekat.net/images/pyntethund.jpg" alt="Vigtighedsmedaljer!" /></p> <p>
    Lykke er en pyntet hund med rygstykket fuld af medaljer!
  </p>
</div>

Lykke er at se Henrik Qvortrup realisere sin livslange drøm om at blive kaptajn på et månefartøj. At se ham gennemgå de hårde prøver, fysiske såvel som mentale med det for øje at forberede ham på rumfærdens strabadser. Alt imens er vi vidner til hans totale triumf udi al astronauteri. Det vil fylde alle mennesker med glæde (dog vil slette mennesker føle misundelse) at se ham iført fornem astronautdragt modtage medaljer og hædersbevisninger efter vel overstået uddannelse. Raketten som skal bringe ham til månen eksploderer kort efter start fordi den ret beset er en mange meter høj krudttønde.  
<!--more-->

  
Lykke er sidde med en lille hund i skødet og fortælle den om svundne tider. Tider hvor alting var mindre kompliceret og alle var bedre til tysk. Jo, ganske vist skulle kartofler og anden jordfrugt graves op af den frosne jord med lidet andet end de bare næver og en kartoffel fra i fjor til hjælp, men dengang havde unge mænd trods alt ikke kvindagtige coiffures på toppen af deres hoveder. Ej heller var det almindeligt for dem på krukket vis at bekymre sig om hudpleje eller at pynte sig med glitrende tingeltangel. Nu om stunder gør de al den slags og mere til og den lille hund man fortæller derom kan fint forstå at dengang var bedre end i dag.

<div class="bitImage bitLeft" style="width: 258px">
  <img src="http://www.abekat.net/images/soemaend.jpg" alt="Udfor Blåvandshug!" /><br /> Lykke er blå sømænd på et blåt skib ved deres blå kanon!
</div>

Lykke (bestemt som ubestemt) er ikke spor lunefuld som den rædsomme Lars H.U.G. forsøger at bilde alverden ind med sine alkymistisk inspirerede sange. Man kan ikke lave bly om til guld med mindre man har muligheden for at franarre blyatomer nogle af deres elektroner (held og lykke med det, Fister), måske med en maskine fuld af fimrehår, magnetfelter og stråler. Man skal bruge et oscilloskop til det ellers er det ikke videnskab, men derimod humaniora.

Lykke er møder i grundejerforeningen. Vigtige emner bliver drøftet grundigt igennem og ligeså, måske endda mere vigtige beslutninger hidrørende disse vigtige emner bliver taget. Det drejer sig tit om bestemmelser med formål at begrænse menneskers udfoldelse indenfor egen matrikels grænser. I min grundejerforening er irritererende menneskelatter, vask af nylontasker og børns leg gudskelov blevet erklæret uønsket og ulovligt.

Tak lykke. Af hjertet tak.