---
title: 'Saddam Hussein&#8217;s forbrydelser'
author: Thor Frølich
layout: post
permalink: /saddam-husseins-forbrydelser/
categories:
  - Generel spas
---
<div class="bitImage bitRight" style="width: 208px">
  <img src="http://www.abekat.net/wp-content/images/saddam_01.jpg" alt="Han er SØD!" /><br /> Solsikke-kongen, Saddam Hussein al-Majid.
</div>

Vi her på aben har fået fingre i det komplette anklageskrift mod Irak’s tidligere (og nuværende, i følge manden selv) dikator, Saddam Hussein al-Majid alias *Baathman*. Det er en længere sag, som vi i samfundets tjeneste har kogt ned til de væsentlige punkter, således at du ikke skal kede dig med at læse side op og side ned af juridisk bavl. På arabisk.

Saddam Hussein anklages for…

… at have beordret ubehag og mord på en række shia-muslimer i landsbyen Dujail, angiveligt som hævn for et mislykket attentatforsøg. Måske også fordi indbyggerne i byen altid var iklædt misundelsesværdigt smukke skjorter, der var lige vel prangende.  
Dom er afsagt: Skyldig.

… at have kastet sit land ud i en opslidende krig mod nabolandet, på baggrund af beskyldninger om navne-plagiat. Iran og Irak ligger fonetisk temmelig tæt på hinanden, den skal han ha’. Men ligefrem at ty til kamphandlinger over det, er at gå i meget små sko. Ikke siden Danmark bankede det daværende Norgmark og tvang dem til en navneændring har verden set magen til tåbelig strid.  
Afventer domsafsigelse.

… at være en slem hidsig-prop. Det er enormt irriterende og ingen gider at være ven med en hidsig-prop, Saddam.  
Afventer domsafsigelse.

<div class="bitImage bitLeft" style="width: 240px">
  <img src="http://www.abekat.net/wp-content/images/moon.jpg" alt="Helt vidunderlig, siger jeg!" /><br /> “Så gør dog noget!”; Saddam Hussein, 1997.
</div>

… at urimeligt have krævet alle irakere i stand til at flyve helikopter i mørke, med det formål at fylde himmelhvælvet med utallige af disse flyvende maskiner, for en gang for alle at skærme hans mange paladser mod “månens tarvelige og kvindagtigt blege lys”.  
Afventer domsafsigelse.

… at have brugt største delen af Iraks undervisningsbudget på at sende en forgyldt raket fuld af søm og jernspåner mod Halleys komet. Angiveligt for at “lære den stædige klump interstellare is en irakisk lektie den sent vil glemme”.  
Afventer domsafsigelse.

… at have forbudt at være adskillige slags mennesker. Herunder (men ikke begrænset til): Kurder; nøgendanser; ikke i umiddelbar familie med Saddam; ikke-baathist; danser; baathist uden den store overbevisning; nøgen.

… at have den suværent største samling af platter med kattemotiver i den ganske verden. Manglende udbud har gjort det mere end almindelig svært for jævne folk som Brian Mørk at komme ind på markedet. Dikatorens nidkære ophobning af disse effekter har naturligvis skabt et vakuum med svært forhøjede priser til følge.

Så skulle den vist være god nok.