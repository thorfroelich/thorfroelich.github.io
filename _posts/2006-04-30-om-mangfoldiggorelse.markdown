---
title: Om mangfoldiggørelse
author: Thor Frølich
layout: post
permalink: /om-mangfoldiggorelse/
categories:
  - Generel spas
---
<div class="bitImage bitRight" style="width: 208px">
  <img src="http://www.abekat.net/images/barnet_01.jpg" alt="Valget falder på forældrene!" /><br /> Barnet planlægger her de omfattende ødelæggelser, som iværksættes straks ved opnået selvfremdrift.
</div>

Nu kan det ikke holdes hemmeligt længere. Jeg, Thor Frølich, er blevet far til et lille menneske-agtigt væsen med både arme og ben. Ja, du læste rigtigt: Lille! Børn er nemlig ikke særligt store, før de er vokset og det gør de først på et senere tidspunkt. Brian har allerede på vanlig ubehjælpelig vis skrevet om barnemoderens prøvelser. Dog fandt jeg hans værk mangelfuldt og til tider helt ukorrekt, men man får hvad man betaler for – og jeg har betalt for usammenhængende og usandt vås. Eksempelvis nævner han på intet tidspunkt det mindste om *mine* ofte heltemodige og endnu oftere fantastiske bedrifter under og efter forløbet. Det skal der rettes op på. Af mig.

**Dag 0**  
Det tikker inde fra maven. Frekvensen betyder i følge graviditetsmanualen at barnet er i færd med at orme sig vej ud. Vi tager til hospitalet, som har lovet at være os behjælpelige med udtagningen. De beder os vente i et lokale, “da det jo ikke haster”. Ganske kort efter haster det og vi bliver gennet hen i et rum velegnet til fødsler. Kort efter, igen, græder barnet. Formodentlig fordi det er dækket af slim og befinder sig uden for moderen. Barnet bliver typebestemt til at være en pige, indtil andet er bevist.

**Dag 1-2**  
Vi tilbageholdes stadig af fødselsmyndighederne. Afkommet skiftevis sover og afkræver moderen mad. Sidste gøres ved at råbe på en nærmest pinligt primitiv facon. Faderen, undertegnede, bruges som en form for transport-platform. Retning, fart og rotation udstikkes som alt andet med simple hyl. Alting foregår om natten.

**Dag 3-7**  
Endelig hjemme. Barnet blev vurderet til at være relativt ufarlig og vi slap med en advarsel. Yndede aktiviteter inkluderer udsugning af moderen, søvn og gråd relateret til de to foregående. Navne bliver diskuteret. Foreløbig er *Kratbjørg Høg Høy Falk Frølich* på bedding.

**Dag 8- 10**  
Hun skal ikke hedde Kratbjørg, lader myndighederne os forstå. “Man må ikke bare opfinde åndsvage navne, tossede og dumme tossehoveder”, i brevet stod. Vi reagerer i trods og vælger at kalder hende ved det ligeså umulige *Aviaja*. Barnet synes uinteresseret i denne polemik, samt alt der ikke er bryster.

<div class="bitImage bitLeft" style="width: 244px">
  <img src="http://www.abekat.net/images/barnevogn_01.jpg" alt="Stilfuld piberygende faderfigur." /><br /> Aerodynamik!
</div>

**Dag 11**  
Baby-tanken skal afprøves udenfor øvelsesterrænet (ejendommens opgang). Godt 4 minutter inde i turen bliver den afblæst af tankens enlige passager, der med vanlig gråd og dyb rødmen af ansigtsregion, bekendtgør sin utilfredshed med rundt regnet alt. Køretøjet er ellers af allerfineste kvalitet og overgår adskillige større landbrugsmaskiner i robusthed og tyngde.

**Dag 12**  
Logistikkens alvor begynder at gå op for forældrene. Det lille barn vejer godt 250 kg, når man iregner de fornødne support-foranstaltninger. Her er eksempelvis tale om rumpesanitet, mobilt panser og generel forplejning. Et almindeligt bestykket menneskebarn har en enorm intern båndbredde og kan processere adskillige brystfulde mælk på ganske kort tid. Mælken kommer ud af numsen igen. Som afføring. Hele. Tiden.

*Fortsættes…*